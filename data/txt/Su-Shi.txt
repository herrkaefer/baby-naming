      昭君怨

谁作桓伊三弄，惊破绿窗幽梦。
新月与愁烟，满江天。

欲去又还不去，明日落花飞絮。
飞絮送行舟，水东流。


      减字木兰花

    春月

春庭月午，摇荡香醪光欲舞。
步转回廊，半落梅花婉娩香。

轻云薄雾，总是少年行乐处。
不似秋光，只与离人照断肠。


      卜算子

    黄州定惠院寓居作

缺月挂疏桐，漏断人初静。
时见幽人独往来，缥缈孤鸿影。

惊起却回头，有恨无人省。
拣尽寒枝不肯栖，枫落吴江冷。


      浣溪沙

    游蕲水清泉寺，寺临兰溪，溪水西流。

山下兰芽短浸溪，松间沙路净无泥。
萧萧暮雨子规啼。

谁道人生无再少？门前流水尚能西！
休将白发唱黄鸡。


      浣溪沙

    徐门石潭谢雨道上作，五首。

照日深红暖见鱼，连溪绿暗晚藏乌。
黄童白叟聚睢盱。

麋鹿逢人虽未惯，猿猱闻鼓不须呼。
归家说与采桑姑。


      又

旋抹红妆看使君，三三五五棘篱门。
相挨踏破茜罗裙。

老幼扶携收麦社，乌鸢翔舞赛神村。
道逢醉叟卧黄昏。


      又

麻叶层层苘叶光，谁家煮茧一村香。
隔篱娇语络丝娘。

垂白杖藜抬醉眼，捋青捣［麦少］软饥肠。
问言豆叶几时黄。


      又

蔌蔌衣巾落枣花，村南村北响缫车。
牛衣古柳卖黄瓜。

酒困路长惟欲睡，日高人渴漫思茶。
敲门试问野人家。


      又

软草平莎过雨新，轻沙走马路无尘。
何时收拾耦耕身。

日暖桑麻光似泼，风来蒿艾气如薰。
使君元是此中人。


      浣溪沙

山色横侵蘸晕霞，湘川风静吐寒花。
远林屋散尚啼鸦。

梦到故园多少路，酒醒南望隔天涯。
月明千里照平沙。


      浣溪沙

    寓意

炙手无人傍屋头，萧萧晚雨脱梧楸。
谁怜季子敝貂裘。

顾我已无当世望，似君须向古人求。
岁寒松柏肯惊秋。


      浣溪沙

    即事

画隼横江喜再游，老鱼跳槛识青讴。
流年未肯付东流。

黄菊篱边无怅望，白云乡里有温柔。
挽回霜鬓莫教休。


      西江月

    顷在黄州，春夜行蕲水中。过酒家饮酒，醉。乘月至一溪桥上，解鞍曲肱，醉
卧少休。及觉已晓。乱山攒拥，流水铿然，疑非人世也。书此语桥柱上。


照野弥弥浅浪，横空隐隐层霄。
障泥未解玉骢骄，我欲醉眠芳草。

可惜一溪风月，莫教踏碎琼瑶。
解鞍欹枕绿杨桥，杜宇一声春晓。


      西江月

    重九

点点楼头细雨，重重江外平湖。
当年戏马会东徐，今日凄凉南浦。

莫恨黄花未吐，且教红粉相扶。
酒阑不必看茱萸，俯仰人间今古。


      阮郎归

    初夏

绿槐高柳咽新蝉，薰风初入弦。
碧纱窗下洗沉烟，棋声惊昼眠。

微雨过，小荷翻，榴花开欲然。
玉盆纤手弄清泉，琼珠碎却圆。


      少年游

    润州作，代人寄远。

去年相送，馀杭门外，飞雪似杨花。
今年春尽，杨花似雪，犹不见还家。

对酒卷帘邀明月，风露透窗纱。
恰似［女亘］娥怜双燕，分明照、画梁斜。


      鹧鸪天

林断山明竹隐墙，乱蝉衰草小池塘。
翻空白鸟时时见，照水红蕖细细香。

村舍外，古城旁，杖藜徐步转斜阳。
殷勤昨夜三更雨，又得浮生一日凉。


      虞美人

    有美堂赠述古

湖山信是东南美，一望弥千里。
使君能得几回来？便使尊前醉倒且徘徊。

沙河塘里灯初上，水调谁家唱。
夜阑风静欲归时，惟有一江明月碧琉璃。


      南乡子

    送述古

回首乱山横，不见居人只见城。
谁似临平山上塔，亭亭，迎客西来送客行。

归路晚风清，一枕初寒梦不成。
今夜残灯斜照处，荧荧，秋雨晴时泪不晴。


      南乡子

    梅花词，和杨元素。

寒雀满疏篱，争抱寒柯看玉蕤。
忽见客来花下坐，惊飞，蹋散芳英落酒卮。

痛饮又能诗，座客无毡醉不知。
花谢酒阑春到也，离离．一点微酸已著枝。


      南乡子

    自述

凉簟碧纱厨，一枕清风昼睡馀。
睡听晚衙无一事，徐徐，读尽床头几卷书。

搔首赋归欤，自觉功名懒更疏。
若问使君才与术，何如？占得人间一味愚。


      南乡子

    重九涵辉楼呈徐君猷

霜降水痕收，浅碧鳞鳞露远洲。
酒力渐消风力软，飕飕，破帽多情却恋头。

佳节若为酬，但把清尊断送秋。
万事到头都是梦，休休，明日黄花蝶也愁。


      醉落魄

    离京口作

轻云微月，二更酒醒船初发。
孤城回望苍烟合。
记得歌时，不记归时节。

巾偏扇坠藤床滑，觉来幽梦无人说。
此生飘荡何时歇。
家在西南，长作东南别。


      定风波

    三月七日沙湖道中遇雨。雨具先去，同行皆狼狈，余独不觉。已而遂晴，故作
此词。

莫听穿林打叶声，何妨吟啸且徐行。
竹杖芒鞋轻胜马，谁怕？一蓑烟雨任平生。

料峭春风吹酒醒，微冷，山头斜照却相迎。
回首向来萧瑟处，归去，也无风雨也无晴。


      定风波

    南海归赠王定国侍人寓娘

常羡人间琢玉郎，天应乞与点酥娘。
尽道清歌传皓齿，风起，雪飞炎海变清凉。

万里归来颜愈少，微笑，笑时犹带岭梅香。
试问岭南应不好，却道：此心安处是吾乡。


      蝶恋花

花褪残红青杏小。
燕子飞时，绿水人家绕。
枝上柳绵吹又少，天涯何处无芳草！

墙里秋千墙外道。
墙外行人，墙里佳人笑。
笑渐不闻声渐悄，多情却被无情恼。


      蝶恋花

    密州上元

灯火钱塘三五夜。
明月如霜，照见人如画。
帐底吹笙香吐麝，此般风味应无价。

寂寞山城人老也。
击鼓吹箫，乍入农桑社。
火冷灯稀霜露下，昏昏雪意云垂野。


      蝶恋花

记得画屏初会遇。
好梦惊回，望断高唐路。
燕子双飞来又去，纱窗几度春光暮。

那日绣帘相见处，
低眼佯行，笑整香云缕。
敛尽春山羞不语，人前深意难轻诉。


      临江仙

    夜归临皋

夜饮东坡醒复醉，归来仿佛三更。
家童鼻息已雷鸣。
敲门都不应，倚杖听江声。

长恨此身非我有，何时忘却营营？
夜阑风静谷纹平。
小舟从此逝，江海寄余生。


      渔家傲

    送张元唐省亲秦州

一曲阳关情几许，知君欲向秦川去。
白马皂貂留不住。
回首处，孤城不见天霖雾。

到日长安花似雨，故关杨柳初飞絮。
渐见靴刀迎夹路。
谁得似，风流膝上王文度。


      行香子

    过七里滩

一叶舟轻，双桨鸿惊。
水天清、影湛波平。
鱼翻藻鉴，鹭点烟汀。
过沙溪急，霜溪冷，月溪明。

重重似画，曲曲如屏。
算当年、虚老严陵。
君臣一梦，今古空名。
但远山长，云山乱，晓山青。


      行香子

    丹阳寄述古

携手江村，梅雪飘裙。
情何限、处处销魂。
故人不见，旧曲重闻。
向望湖楼，孤山寺，涌金门。

寻常行处，题诗千首，
绣罗衫、与拂红尘。
别来相忆，知是何人？
有湖中月，江边柳，陇头云。


      江城子

    密州出猎

老夫聊发少年狂，左牵黄，右擎苍。
锦帽貂裘，千骑卷平冈。
欲报倾城随太守，亲射虎，看孙郎。

酒酣胸胆尚开张，鬓微霜，又何妨！
持节云中，何日遣冯唐？
会挽雕弓如满月，西北望，射天狼。


      江城子

    乙卯正月二十日夜记梦

十年生死两茫茫。
不思量，自难忘。
千里孤坟，无处话凄凉。
纵使相逢应不识，尘满面，鬓如霜。

夜来幽梦忽还乡。
小轩窗，正梳妆。
相顾无言，惟有泪千行。
料得年年肠断处，明月夜，短松冈。


      江城子

    湖上与张先同赋

凤凰山上雨初晴。
水风清，晚霞明。
一朵芙蓉，开过尚盈盈。
何处飞来双白鹭，如有意，慕娉婷。

忽闻江上弄哀筝。
苦含情，遣谁听？
烟敛云收，依约是湘灵。
欲待曲终寻问取，人不见，数峰青。


      江城子

    孤山竹阁送述古

翠娥羞黛怯人看。
掩霜纨，泪偷弹。
且尽一尊，收泪听阳关。
漫道帝城天样远，天易见，见君难。

画堂新构近孤山。
曲阑干，为谁安？
飞絮落花，春色属明年。
欲棹小舟寻旧事，无处问，水连天。


      江城子

    别徐州

天涯流落思无穷。
既相逢，却匆匆。
携手佳人，和泪折残红。
为问东风余如许？春纵在，与谁同？

隋堤三月水溶溶。
背归鸿，去吴中。
回首彭城，清泗与淮通。
欲寄相思千点泪，流不到，楚江东。


      洞仙歌

    余七岁时见眉山老尼，姓朱，忘其名，年九十余，自言尝随其师入蜀主孟昶宫
中。一日，大热，蜀主与花蕊夫人夜纳凉摩诃池上，作一词，朱具能记之。今四十
年，朱已死久矣，人无知此词者，但记其首两句。暇日寻味，岂洞仙歌乎？乃为足
之云。

冰肌玉骨，自清凉无汗。
水殿风来暗香满。
绣帘开，一点明月窥人；人未寝，倚枕钗横鬓乱。

起来携素手，庭户无声，时见疏星度河汉。
试问夜如何？夜已三更，金波淡，玉绳低转。
但屈指西风几时来，又不道流年暗中偷换。


      水调歌头

    丙辰中秋，欢饮达旦，大醉，作此篇，兼怀子由。

明月几时有？把酒问青天。
不知天上宫阙，今夕是何年。
我欲乘风归去，又恐琼楼玉宇，高处不胜寒。
起舞弄清影，何似在人间？

转朱阁，低绮户，照无眠。
不应有恨，何事长向别时圆？
人有悲欢离合，月有阴晴圆缺，此事古难全。
但愿人长久，千里共婵娟。


      水调歌头

    快哉亭作

落日绣帘卷，亭下水连空。
知君为我，新作窗户湿青红。
长记平山堂上，欹枕江南烟雨，渺渺没孤鸿。
认得醉翁语，山色有无中。

一千顷，都镜净，倒碧峰。
忽然浪起，掀舞一叶白头翁。
堪笑兰台公子，未解庄生天籁，刚道有雌雄。
一点浩然气，千里快哉风。


      念奴娇

    赤壁怀古

大江东去，浪淘尽，千古风流人物。
故垒西边，人道是、三国周郎赤壁。
乱石穿空，惊涛拍岸，卷起千堆雪。
江山如画，一时多少豪杰。

遥想公谨当年，小乔初嫁了，雄姿英发。
羽扇纶巾，谈笑间、强虏灰飞烟灭。
故国神游，多情应笑我，早生华发。
人间如梦，一尊还酹江月。


      满江红

江汉西来，高楼下、葡萄深碧。
犹自带、岷峨云浪，锦江春色。
君是南山遗爱守，我为剑外思归客。
对此间、风物岂无情，殷勤说。

江表传，君休读。
狂处士，真堪惜。
空洲对鹦鹉，苇花萧瑟。
不独笑书生争底事，曹公黄祖俱飘忽。
愿使君、还赋谪仙诗，追黄鹤。


      满江红

    怀子由作

清颍东流，愁目断、孤帆明灭。
宦游处、青山白浪，万重千叠。
孤负当年林下意，对床夜雨听萧瑟。
恨此生、长向别离中，添华发。

一尊酒，黄河侧。
无限事，从头说。
相看恍如昨，许多年月。
衣上旧痕馀苦泪，眉间喜气添黄色。
便与君、池上觅残春，花如雪。


      永遇乐

    彭城夜宿燕子楼，梦盼盼，因作此词。

明月如霜，好风如水，清景无限。
曲港跳鱼，圆荷泻露，寂寞无人见。
□（纟＋沈去掉三点水）如三鼓，铿然一叶，黯黯梦云惊断。
夜茫茫，重寻无处，觉来小园行遍。

天涯倦客，山中归路，望断故园心眼。
燕子楼空，佳人何在？空锁楼中燕。
古今如梦，何曾梦觉，但有旧欢新怨。
异时对，黄楼夜景，为余浩叹。


      沁园春

    赴密州，早行，马上寄子由。

孤馆灯青，野店鸡号，旅枕梦残。
渐月华收练，晨霜耿耿，云山［扌离］锦，朝露［氵专］［氵专］。
世路无穷，劳生有限。似此区区长鲜欢。
微吟罢，凭征鞍无语，往事千端。

当时共客长安，似二陆初来俱少年。
有笔头千字，胸中万卷，致君尧舜，此事何难！
用舍由时，行藏在我，袖手何妨闲处看？
身长健，但优游卒岁，且斗樽前。


      八声甘州

    寄参寥子

有情风、万里卷潮来，无情送潮归。
问钱塘江上，西兴浦口，几度斜晖？
不用思量今古，俯仰昔人非。
谁似东坡老，白首忘机。

记取西湖西畔，正暮山好处，空翠烟霏。
算诗人相得，如我与君稀。
约他年、东还海道，愿谢公、雅志莫相违。
西州路，不应回首，为我沾衣。


      贺新郎

    夏景

乳燕飞华屋。
悄无人、桐阴转午，晚凉新浴。
手弄生绡白团扇，扇手一时似玉。
渐困倚、孤眠清热。
帘外谁来推绣户，枉教人、梦断瑶台曲。
又却是，风敲竹。

石榴半吐红巾蹙。
待浮花、浪蕊都尽，伴君幽独。
浓艳一枝细看取，芳心千重似束。
又恐被、秋风惊绿。
若待得君来向此，花前对酒不忍触。
共粉泪，两簌簌。


      水龙吟

    次韵章质夫杨花词

似花还似非花，也无人惜从教坠。
抛家傍路，思量却是，无情有思。
萦损柔肠，困酣娇眼，欲开还闭。
梦随风万里，寻郎去处，又还被、莺呼起。

不恨此花飞尽，恨西园、落红难缀。
晓来雨过，遗踪何在，一池萍碎。
春色三分，二分尘土，一分流水。
细看来，不是杨花，点点是、离人泪。
