
小雅

鹿鸣之什

	鹿鸣

呦呦鹿鸣  食野之苹
我有嘉宾  鼓瑟吹笙
吹笙鼓簧  承筐是将
人之好我  示我周行

呦呦鹿鸣  食野之蒿
我有嘉宾  德音孔昭
视民不恌  君子是则是效
我有旨酒  嘉宾式燕以敖

呦呦鹿鸣  食野之芩
我有嘉宾  鼓瑟鼓琴
鼓瑟鼓琴  和乐且湛
我有旨酒  以燕乐嘉宾之心


	四牡

四牡騑騑  周道倭迟
岂不怀归  王事靡盬  我心伤悲

四牡騑騑  嘽嘽骆马
岂不怀归  王事靡盬  不遑启处

翩翩者鵻  载飞载下
集于苞栩  王事靡盬  不遑将父

翩翩者鵻  载飞载止
集于苞杞  王事靡盬  不遑将母

驾彼四骆  载骤载駸
岂不怀归  是用作歌  将母来谂


	皇皇者华

皇皇者华  于彼原隰  駪駪征夫  每怀靡及
我马维驹  六辔如濡  载驰载驱  周爰咨诹
我马维骐  六辔如丝  载驰载驱  周爰咨谋
我马维骆  六辔沃若  载驰载驱  周爰咨度
我马维骃  六辔既均  载驰载驱  周爰咨询


	棠棣

棠棣之华  鄂不韡韡  凡今之人  莫如兄弟
死丧之威  兄弟孔怀  原隰裒矣  兄弟求矣
脊令在原  兄弟急难  每有良朋  况也求叹
兄弟阋于墙  外御其务  每有良朋  烝也无戎
丧乱既平  既安且宁  虽有兄弟  不如友生
傧尔笾豆  饮酒之饫  兄弟既具  和乐且孺
妻子好合  如鼓琴瑟  兄弟既翕  和乐且湛
宜尔家室  乐尔妻帑  是究是图  亶其然乎


	伐木

伐木丁丁  鸟鸣嘤嘤  出自幽谷  迁于乔木
嘤其鸣矣  求其友声  相彼鸟矣  犹求友声
矧伊人矣  不求友生  神之听之  终和且平

伐木许许  酾酒有藇  既有肥羜  以速诸父
宁适不来  微我弗顾  於粲洒扫  陈馈八簋
既有肥牡  以速诸舅  宁适不来  微我有咎

伐木于阪  酾酒有衍  笾豆有践  兄弟无远
民之失德  干糇以愆  有酒湑我  无酒酤我
坎坎鼓我  蹲蹲舞我  迨我暇矣  饮此湑矣


	天保

天保定尔  亦孔之固
俾尔单厚  何福不除
俾尔多益  以莫不庶

天保定尔  俾尔戬榖
罄无不宜  受天百禄
降尔遐福  维日不足

天保定尔  以莫不兴
如山入皋  如冈如陵
川之方至  以莫不增

吉蠲为饎  是用孝享
禴祠烝尝  于公先王
君曰卜尔  万寿无疆

神之吊矣  詒尔多福
民之质矣  日用饮食
群黎百姓  遍为尔德

如月之恒  如日之升
如南山之寿  不骞不崩
如松柏之茂  无不尔或承


	采薇

采薇采薇  薇亦作止
曰归曰归  岁亦莫止
靡家靡室  玁狁之故
不遑启居  玁狁之故

采薇采薇  薇亦柔止
曰归曰归  心亦忧止
忧心烈烈  载饥载渴
我戍未定  靡使归聘

采薇采薇  薇亦刚止
曰归曰归  岁亦阳止
王事靡盬  不遑启处
忧心孔疚  我行不来

彼尔维何  维常之华
彼路斯何  君子之车
戎车既驾  四牡业业
岂敢定居  一月三捷

驾彼四牡  四牡騤騤
君子所依  小人所腓
四牡翼翼  象弭鱼服
岂不日戒  玁狁孔棘

昔我往矣  杨柳依依
今我来思  雨雪霏霏
行道迟迟  载饥载渴
我心伤悲  莫知我哀


	出车

我出我车  于彼牧矣
自天子所  谓我来矣
召彼仆夫  谓之载矣
王事多难  维其棘矣

我出我车  于彼郊矣
设此旐矣  建彼旄矣
彼旟旐斯  胡不旆旆
忧心悄悄  仆夫況瘁

王命南仲  往城于方
出车彭彭  旂旐央央
天子命我  城彼朔方
赫赫南仲  玁狁于襄

昔我往矣  黍禝方华
今我来思  雨雪载涂
王事多难  不遑启居
岂不怀归  畏此简书

喓喓草虫  趯趯阜螽
未见君子  忧心忡忡
既见君子  我心则降
赫赫南仲  薄伐西戎

春日迟迟  卉木萋萋
仓庚喈喈  采蘩祁祁
执讯获丑  薄言还归
赫赫南仲  玁狁于夷


	杕杜

有杕之杜  有睆其实
王事靡盬  继嗣我日
日月阳止  女之伤止  征夫遑止

有杕之杜  其叶萋萋
王事靡盬  我心伤悲
卉木萋止  女心悲止  征夫归止

陴彼北山  言采其杞
王事靡盬  忧我父母
檀车幝幝  四牡痯痯  征夫不远

匪载匪来  忧心孔疚
期逝不至  而多为恤
卜筮偕止  会言近止  征夫迩止


	南陔（笙乐无辞）


白华之什


	白华（笙乐无辞）


	华黍（笙乐无辞）


	鱼丽

鱼丽于罶  鲿鲨  君子有酒  旨且多
鱼丽于罶  鲂鳢  君子有酒  多且旨
鱼丽于罶  鰋鲤  君子有酒  旨且有
物其多矣  维其嘉矣
物其多矣  维其偕矣
物其多矣  维其时矣


	由庚（笙乐无辞）


	南有嘉鱼

南有嘉鱼  烝然罩罩  君子有酒  嘉宾式燕以乐
南有嘉鱼  烝然汕汕  君子有酒  嘉宾式燕以衎
南有樛木  甘瓠累之  君子有酒  嘉宾式燕绥之
翩翩者鵻  烝然来思  君子有酒  嘉宾式燕又思


	崇丘（笙乐无辞）


	南山有臺

南山有臺  北山有菜
乐只君子  邦家之基
乐只君子  万寿无期

南山有桑  北山有杨
乐只君子  邦家之光
乐只君子  万寿无疆

南山有杞  北山有李
乐只君子  民之父母
乐只君子  德音不已

南山有栲  北山有杻
乐只君子  遐不眉寿
乐只君子  德音是茂

南山有枸  北山有楰
乐只君子  遐不黄耇
乐只君子  保艾尔后


	由仪（笙乐无辞）


	蓼萧
 
彼蓼萧兮  零露湑兮
既见君子  我心写兮
燕笑语兮  是以有誉处兮

蓼彼萧兮  零露瀼瀼
既见君子  为龙为光
其德不爽  寿考不忘

蓼彼萧兮  零露泥泥
既见君子  孔燕岂弟
宜兄宜弟  令德寿岂

蓼彼萧兮  零露浓浓
既见君子  鞗革沖沖
和鸾雝雝  万福攸同


	湛露

湛湛露兮  匪阳不晞  厌厌夜饮  不醉无归
湛湛露斯  在彼丰草  厌厌夜饮  在宗载考
湛湛露斯  在彼杞棘  显允君子  莫不令德
其桐其椅  其实离离  岂弟君子  莫不令仪


彤弓之什

	彤弓

彤弓弨兮  受言藏兮
我有嘉宾  中心贶之
钟鼓既设  一朝飨之

彤弓弨兮  受言载兮
我有嘉宾  中心喜之
钟鼓既设  一朝右之

彤弓弨兮  受言櫜之
我有嘉宾  中心好之
钟鼓既设  一朝醻之


	菁菁者莪

菁菁者莪  在彼中阿  既见君子  乐且有仪
菁菁者莪  在彼中沚  既见君子  我心则喜
菁菁者莪  在彼中陵  既见君子  锡我百朋
汎汎杨舟  载沉载浮  既见君子  我心则休


	六月

六月栖栖  戎车既饬  四牡騤騤  载是常服
玁狁孔炽  我是用急  王于出征  以匡王国

比物四骊  闲之维则  维此六月  既成我服
我服既成  于三十里  王于出征  以佐天子

四牡修广  其大有顒  薄伐玁狁  以奏肤公
有严有翼  共武之服  共武之服  以定王国

玁狁匪茹  整居焦获  侵镐及方  至于泾阳
织文鸟章  白旆中央  元戎十乘  以先启行

戎也既安  如輊如轩  四牡既佶  既佶且闲
薄伐玁狁  至于大原  文武吉甫  万邦为宪

吉甫燕喜  既多受祉  来归自镐  我行永久
饮御诸友  炰鳖脍鲤  侯谁在矣  张仲孝友


	采芑

薄言采芑  于彼新田  于此菑亩
方叔涖止  其车三千  师干之试
方叔率止  乘其四骐  四骐翼翼
路车有奭  簟茀鱼服  钩膺鞗革

薄言采芑  于彼新田  于此中乡
方叔涖止  其车三千  旂旐中央
方叔率止  约軝错衡  八鸾玱玱
服其命服  朱芾斯皇  有玱葱珩

鴥彼飞隼  其飞戾天  亦集爰止
方叔涖止  其车三千  师干之试
方叔率止  钲人伐鼓  陈师鞠旅
显允方叔  伐鼓渊渊  振旅阗阗

蠢尔蛮荆  大邦为讎
方叔元老  克壮其犹
方叔率止  执讯获丑
戎车啴啴  啴啴焞焞  如霆如雷
显允方叔  征伐玁狁  蛮荆来威


	车攻

我车既攻  我马既同  四牡庞庞  驾言徂东
田车既好  四牡孔阜  东有甫草  驾言行狩
之子于苗  选徒嚣嚣  建旐设旄  搏兽于敖
驾彼四牡  四牡奕奕  赤芾金舄  会同有绎
决拾既佽  弓矢既调  射夫既同  助我举柴
四黄既驾  两骖不猗  不施其驰  舍矢如破
萧萧马鸣  悠悠旆旌  徒御不惊  大庖不盈
之子于征  有闻无声  允矣君子  展也大成


	吉日

吉日维戊  既伯既祷
田车既好  四牡孔阜
升彼大阜  从其群丑

吉日庚午  既差我马
兽之所同  麀鹿麌麌
漆沮之从  天子之所

瞻彼中原  其祁孔有
儦儦俟俟  或群或友
悉率左右  以燕天子

既张我弓  既挟我矢
发彼小豝  殪此大兕
以域宾客  且以酌醴


	鸿雁

鸿雁于飞  肃肃其羽
之子于征  劬劳于野
爰及矜人  哀此鳏寡

鸿雁于飞  集于中泽
之子于垣  百堵皆作
虽则劬劳  其究安宅

鸿雁于飞  哀鸣嗷嗷
维此哲人  谓我劬劳
维彼愚人  谓我宣骄


	庭燎

夜如何其
夜未央    庭燎之光
君子至止  鸾声将将

夜如何其
夜未艾    庭燎「日折」「日折」
君子至止  鸾声哕哕

夜如何其
夜乡晨    庭燎有煇
君子至止  言观其旂


	沔水

沔彼流水  朝宗于海
鴥彼飞隼  载飞载止
嗟我兄弟  邦人诸友
莫肯念乱  谁无父母

沔彼流水  其流汤汤
鴥彼飞隼  载飞载扬
念彼不迹  载起载行
心之忧矣  不可弭忘

鴥彼飞隼  率彼中陵
民之讹言  宁莫之惩
我友敬矣  谗言其兴


	鹤鸣

鹤鸣于九皋  声闻于野
鱼潜在渊    或在于渚
乐彼之园    爰有树檀  其下宅萚
它山之石    可以为错

鹤鸣于九皋  声闻于天
鱼在于渚    或潜在渊
乐彼之园    爰有树檀  其下维榖
它山之石    可以攻玉


祈父之什

	祈父

祈父  予王之爪牙  胡转予于恤  靡所止居
祈父  予王之爪士  胡转予于恤  靡所「厂氐」止
祈父  亶不聪  胡转予于恤  有母之尸饔


	白驹

皎皎白驹  食我场苗
絷之维之  以永今朝
所谓伊人  於焉逍遥

皎皎白驹  食我场藿
絷之维之  以永今夕
所谓伊人  於焉嘉客

皎皎白驹  贲然来思
尔公尔侯  逸豫无期
慎尔优游  勉尔遁思

皎皎白驹  在彼空谷
生刍一束  其人如玉
毋金玉尔音  而有遐心


	黄鸟

黄鸟黄鸟  无集于毂  无啄我粟
此邦之人  不我肯毂
言旋言归  复我邦族

黄鸟黄鸟  无集于桑  无啄我粱
此邦之人  莫可与明
言旋言归  复我诸兄

黄鸟黄鸟  无集于栩  无啄我黍
此邦之人  不可于处
言旋言归  复我诸父


	我行其野

我行其野  蔽芾其樗
昏姻之故  言就尔居
尔不我畜  复我邦家

我行其野  言采其蓫
昏姻之故  言就尔宿
尔不我畜  言归斯复

我行其野  言采其葍
不思旧姻  求尔新特
成不以富  亦祗以异


	斯干

秩秩斯干  幽幽南山
如竹苞矣  如松茂矣
兄及弟矣  式相好矣  无相犹矣

似续妣祖  筑室百堵
西南其户  爰居爰处  爰笑爰语

约之阁阁  椓之蠹蠹
风雨攸除  鸟鼠攸去  君子攸芋

如跂斯翼  如矢斯棘  如鸟斯革  如翚斯飞
君子攸跻

殖殖其庭  有觉其楹
哙哙其正  哕哕其冥  君子攸宁

下莞上簟  乃安斯寝
乃寝乃兴  乃占我梦
吉梦维何  维熊维罴  维虺维蛇

大人占之  维熊维罴  男子之祥
维虺维蛇  女子之祥

乃生男子  载寝之床  载衣之裳   载弄之璋
其泣喤喤  朱芾斯皇  室家君王

乃生女子  载寝之地  载衣之裼   载弄之瓦
无非无仪  唯酒食是议  无父母诒罹


	无羊

谁谓尔无羊  三百维群
谁谓尔无牛  九十其「牜享」
尔羊来思  其角濈濈
尔牛来思  其耳湿湿

或降于阿  或饮于池  或寝于讹
尔牧来思  何蓑何笠  或负其糇
三十维物  尔牲则具

尔牧来思  以薪以蒸  以雌以雄
尔羊来思  矜矜兢兢  不骞不崩
麾之以肱  毕来既升

牧人乃梦  众维鱼矣
旐维旟矣  室家溱溱


	节南山

节彼南山  维石岩岩
赫赫师尹  民具尔瞻
忧心如惔  不敢戏谈
国既卒斩  何用不监

节彼南山  有实其猗
赫赫师尹  不平谓何
天方荐瘥  丧乱弘多
民言无嘉  憯莫惩嗟

尹氏大师  维周之氐
秉国之均  四方是维
天子是毗  俾民不迷
不吊昊天  不宜空我师

弗躬弗亲  庶民弗信
弗问弗仕  勿罔君子
式夷式已  无小人殆
琐琐姻亚  则无膴仕

昊天不傭  降此鞫讻
昊天不惠  降此大戾
君子如届  俾民心阕
君子如夷  恶怒是违

不吊昊天  乱靡有定
式月斯生  俾民不宁
忧心如酲  谁秉国成
不自为政  卒劳百姓

驾彼四牡  四牡项领
我瞻四方  蹙蹙靡所骋

方茂尔恶  相尔矛矣
既夷既怿  如相酬矣

昊天不平  我王不宁
不惩其心  覆怨其正

家父作诵  以究王讻
式讹尔心  以畜万邦


	正月

正月繁霜  我心忧伤
民之讹言  亦孔之将
念我独兮  忧心京京
哀我小心  癙忧以痒

父母生我  胡俾我瘉
不自我先  不自我後
好言自口  莠言自口
忧心愈愈  是以有侮

忧心惸惸  念我无禄
民之无辜  并其臣仆
哀我人斯  于何从禄
瞻乌爰止  于谁之屋

瞻彼中林  侯薪猴蒸
民今方殆  视天梦梦
既克有定  靡人弗胜
有皇上帝  伊谁云憎

谓山盖卑  为岗为陵
民之讹言  宁莫之惩
召彼故老  讯之占梦
具曰予圣  谁知乌之雌雄

谓天盖高  不敢不局
谓地盖厚  不敢不蹐
维号斯言  有伦有脊
哀今之人  胡为虺蜴

瞻彼阪田  有菀其特
天之扤我  如不我克
彼求我则  如不我得
执我仇仇  亦不我力

心之忧矣  如或结之
今兹之正  胡然厉矣
燎之方扬  宁或灭之
赫赫周宗  褒姒灭之

终其永怀  又窘阴雨
其车既载  乃弃尔辅
载输尔载  将伯助予

无弃尔辅  员于尔辐
屡顾尔仆  不输尔载
终逾绝险  曾是不意

鱼在于沼  亦匪克乐
潜虽伏矣  益孔之炤
忧心惨惨  念国之为虐

彼有旨酒  又有嘉殽
洽比其邻  昏姻孔云
念我独兮  忧心慇慇

佌佌佊有屋  蔌蔌方有谷
民今之无禄  天夭是椓
哿矣富人  哀此惸独


	十月之交

十月之交  朔日辛卯
日有食之  亦孔之丑
彼月而微  此日而微
今此下民  亦孔之哀

日月告凶  不用其行
四国无政  不用其良
彼月而食  则维其常
此日而食  于何不臧

烨烨震电  不宁不令
百川沸腾  山冢崒崩
高岸为谷  深谷为陵
哀今之人  胡憯莫惩

皇父卿士  番维司徒
家伯维宰  仲允膳夫
棸子内史  蹶维趣马
「木禹」维师氏  艳妻煽方处

抑此皇父  岂日不时
胡为我作  不卿我谋
彻我墙屋  田卒汙莱
曰予不戕  礼则然矣

皇父孔圣  作都于向
择三有事  亶侯多藏
不慭遗一老  俾守我王
择有车马  以居徂向

黾勉从事  不敢告劳
无罪无孽  谗口嚣嚣
下民之孽  匪降自天
噂沓背憎  职竞由人

悠悠我里  亦孔之痗
四方有羡  我独居忧
民莫不逸  我独不敢休
天命不彻  我不敢效我友自逸


	雨无正

浩浩昊天  不骏其德
降丧饥馑  斩伐四国
旻天疾威  弗虑弗图
舍彼有罪  既伏其辜
若此无罪  沦胥以铺

周宗既灭  靡所止戾
正大夫离居  莫知我勚
三事大夫  莫肯夙夜
邦君诸侯  莫肯朝夕
庶曰式臧  覆出为恶

如何昊天  辟言不信
如彼行迈  则靡所臻
凡百君子  各敬尔身
胡不相畏  不畏于天

戎成不退  饥成不遂
则我「熱去灬加曰」御  憯憯日瘁  
凡百君子  莫肯用讯
听言则答  谮言则退

哀哉不能言  匪舌是出  维躬是瘁
哿矣能言  巧言如流  俾躬处休

维曰于仕  孔棘且殆
云不可使  得罪于天子
亦云可使  怨及朋友

谓尔迁于王都  曰予未有室家
鼠思泣血  无言不疾
昔尔出居  谁从作尔室


小旻之什

	小旻

旻天疾臧  敷于下士
谋犹回遹  何日斯沮
谋臧不从  不臧覆用
我视谋犹  亦孔之邛

潝潝訿訿  亦孔之哀
谋之其臧  则具是违
谋之不臧  则具是依
我视犹谋  伊于胡底

我龟既厌  不我告犹
谋父孔多  是用不集
发言盈庭  谁敢执其咎
如匪行迈谋  是用不得于道

哀哉为犹  匪先民是程  匪大犹是经
维尔言是听  维尔言是争
如彼筑室于道谋  是用不溃于成

过虽靡止  或圣或否
民虽靡膴  或哲或谋  或肃或艾
如彼泉流  无沦胥以败

不敢暴虎  不敢冯河
人知其一  莫知其他
战战兢兢  如临深渊  如履薄冰


	小宛

宛彼鸣鸠  翰飞戾天
我心忧伤  念昔先人
明发不寐  有怀二人

人之齐圣  饮酒温克
彼昏不知  壹醉日富
各敬尔仪  天命不又

中原有菽  庶民采之
螟蛉有子  蜾蠃负之
教诲尔子  式榖似之

题彼脊令  载飞载鸣
我日斯迈  而月斯征
夙兴夜寐  无忝尔所生

交交桑扈  率场啄粟
哀我填寡  宜岸宜狱
握粟出卜  自何能榖

温温恭人  如集于木
惴惴小心  如临于谷
战战兢兢  如履薄冰


	小弁

弁彼鸒斯  归飞提提
民莫不榖  我独于罹
何辜于天  我罪伊何
心之忧矣  云如之何

踧踧周道  鞠为茂草
我心忧伤  惄焉如捣
假寐永叹  维忧用老
心之忧矣  疢如疾首

维桑与梓  必恭敬止
靡瞻匪父  靡依匪母
不属于毛  不离于里
天之生我  我辰安在

菀彼柳斯  鸣蜩嘒嘒
有漼者渊  萑苇淠淠
譬彼舟流  不知所届
心之忧矣  不遑假寐

鹿斯之奔  维足伎伎
雉之朝雊  尚求其雌
譬彼坏木  疾用无枝
心之忧矣  宁莫之知

相彼投兔  尚或先之
行有死人  尚或墐之
君子秉心  微其忍之
心之忧矣  涕既陨之

君子信谗  如或酬之
君子不惠  不舒究之
伐木掎矣  析薪扡矣
舍彼有罪  予之佗矣

莫高匪山  莫浚匪泉
君子无易由言  耳属于垣
无逝我梁  无发我笱
我躬不阅  遑恤我后


	巧言

悠悠昊天  曰父母且
无罪无辜  乱如此幠
昊天已威  予慎无罪
昊天泰幠  予慎无辜

乱之初生  僭始既涵
乱之又生  君子信谗
君子如怒  乱庶遄沮
君子如祉  乱庶遄已

君子屡盟  乱是用长
君子信盗  乱是用暴
盗言孔甘  乱是用餤
匪其止共  维王之邛

奕奕寝庙  君子作之
秩秩大猷  圣人莫之
他人有心  予忖度之
躍躍毚兔  遇犬获之

荏染柔木  君子树之
往来行言  心焉数之
蛇蛇硕言  出自口矣
巧言如簧  颜之厚矣

彼何人斯  居河之麋
无拳无勇  职为乱阶
既微且尰  尔勇伊何
为犹将多  尔居徒几何


	何人斯

彼何人斯  其心孔艰
胡逝我梁  不入我门
伊谁云从  维暴之云

二人从行  谁为此祸
胡逝我梁  不入唁我
始者不如今  云不我可

彼何人斯  胡逝我陈
我闻其声  不见其身
不愧于天  不畏于天

彼何人斯  其为飘风
胡不自北  胡不自南
胡逝我梁  祗搅我心

尔之安行  亦不遑舍
尔之亟行  遑脂尔车
壹者之来  云何其盱

尔还而入  我心易也
还而不入  否难知也
壹者之来  俾我祗也

伯氏吹埙  仲氏吹篪
及尔如贯  谅不我知
出此三物  以诅尔斯

为鬼为蜮  则不可得
有腼面目  视人罔极
作此好歌  以极反侧


	巷伯

萋兮斐兮  成是贝锦
彼谮人者  亦已大甚

哆兮侈兮  成是南箕
彼谮人者  谁適与谋

缉缉翩翩  谋欲谮人
慎尔言也  谓尔不信

捷捷幡幡  谋欲谮人
岂不尔受  既其女迁

骄人好好  劳人草草
苍天苍天  视彼骄人
矜此劳人

彼谮人者  谁適与谋
取彼谮人  投畀豺虎
豺虎不食  投畀有北
有北不受  投畀有昊

杨园之道  猗于亩丘
寺人孟子  作为此诗
凡百君子  敬而听之


	谷风

习习谷风  维风及雨
将恐将惧  维予与女
将安将乐  女转弃予

习习谷风  维风及穨
将恐将惧  寘予于怀
将安将乐  弃予如遗

习习谷风  维山崔嵬
无草不死  无木不萎
忘我大德  思我小怨


	蓼莪

蓼蓼者莪  匪莪伊蒿
哀哀父母  生我劬劳

蓼蓼者莪  匪莪伊蔚
哀哀父母  生我劳瘁

瓶之罄矣  维罍之耻
鲜民之生  不如死之久矣
无父何怙  无母何恃
出则衔恤  入则靡至

父兮生我  母兮鞠我
拊我畜我  长我育我
顾我复我  出入腹我
欲报之德  昊天罔极

南山烈烈  飘风发发
民莫不榖  我独何害

南山律律  飘风弗弗
民莫不谷  我独不卒


	大东

有饛簋飧  有捄棘匕
周道如砥  其直如矢
君子所履  小人所视
睠言顾之  潸焉出涕

小东大东  杼柚其空
纠纠葛屦  可以履霜
佻佻公子  行彼周行
既往既来  使我心疚

有冽氿泉  无浸获薪
契契寤叹  哀我惮人
薪是获薪  尚可载也
哀我惮人  亦可息也

东人之子  职劳不来
西人之子  粲粲衣服
舟人之子  熊罴是裘
私人之子  百僚是试

或以其酒  不以其浆
鞙鞙佩璲  不以其长
维天有汉  监亦有光
跂彼织女  终日七襄

虽则七襄  不成报章
睆彼牵牛  不以服箱
东有启明  西有长庚
有捄天毕  载施之行

维南有箕  不可以簸扬
维北有斗  不可以挹酒浆
维南有箕  载翕其舌
维北有斗  西柄之揭


	四月

四月维夏  六月徂暑
先祖匪人  胡宁忍予

秋日凄凄  百卉具腓
乱离瘼矣  爰其适归

冬日烈烈  飘风发发
民莫不榖  我独何害

山有嘉卉  侯栗侯梅
废为残贼  莫知其尤

相彼泉水  载清载涿
我日构祸  曷云能榖

滔滔江汉  南国之纪
尽瘁以仕  宁莫我有

匪鹑匪鸢  翰飞戾天
匪鳣匪鲔  潜逃于渊

山有蕨薇  隰有杞桋
君子作歌  维以高哀


北山之什

	北山

陟彼北山  言采其杞
偕偕士子  朝夕从事
王事靡盬  忧我父母

溥天之下  莫非王土
率土之滨  莫非王臣
大夫不均  我从事独贤

四牡彭彭  王事傍傍
嘉我未老  鲜我方将
旅力方刚  经营四方

或燕燕居息  或尽瘁事国
或息偃在床  或不已于行

或不知叫号  或惨惨劬劳
或栖迟偃仰  或王事鞅掌

或湛乐饮酒  或惨惨畏咎
或出入风议  或靡事不为


	无将大车

无将大车  祇自尘兮
无思百忧  祇自疧兮

无将大车  维尘冥冥
无思百忧  不出於熲

无将大车  维尘雝兮
无思百忧  祇自重兮


	小明

明明上天  照临下土
我征徂西  至于艽野
二月初吉  载离寒暑
心之忧矣  其毒大苦
念彼共人  涕零如雨
岂不怀归  畏此罪罟

昔我往矣  日月方除
曷云其还  岁聿云莫
念我独兮  我事恐庶
心之忧矣  惮我不暇
念彼共人  睠睠怀顾
岂不怀归  畏此谴怒

昔我往矣  日月方奥
曷云其还  政事愈蹙
岁聿云莫  采萧获菽
心之忧矣  自诒伊戚
念彼共人  兴言出宿
岂不怀归  畏此反覆

嗟尔君子  无恒安处
靖共尔位  正直是与
神之听之  式榖以女

嗟二君子  无恒安处
靖共尔位  正直是与
神之听之  介尔景福


	鼓钟

鼓钟将将  淮谁汤汤  忧心且伤
淑人君子  怀允不忘

鼓钟喈喈  淮水喈喈  忧心且悲
淑人君子  其德不回

鼓钟伐鼛  淮有三洲  忧心且婤
淑人君子  其德不犹

鼓钟钦钦  鼓瑟鼓琴  笙磬同音
以雅以南  以籥不僭


	楚茨

楚楚者茨  言抽其棘
自昔何为  我艺黍稷
我黍与与  我稷翼翼
我仓既盈  我庾维亿
以为酒食  以享以祀
以妥以侑  以介景福

济济跄跄  絜尔牛羊  以往烝尝
或剥或亨  或肆或将
祝祭于祊  祀事孔明
先祖是皇  神保是飨
孝孙有庆  报以介福  万寿无疆

执爨踖踖  为俎孔硕
或燔或炙  君妇莫莫
为豆孔庶  为宾为客
献酬交错  礼仪卒度  笑语卒获
神保是格  报以介福  万寿攸酢

我孔戁矣  式礼莫愆
工祝致告  徂赉孝孙
苾芬孝祀  神嗜饮食
卜尔百福  如幾如式
既齐既稷  既匡既敕
永锡尔极  时万时亿

礼仪既备  钟鼓既戒
孝孙徂位  工祝致告
神具醉止  皇尸载起
钟鼓送尸  神保聿归
诸宰君妇  废彻不迟
诸父兄弟  备言燕私

乐具入奏  以绥后禄
尔殽既将  莫怨具庆
既醉既饱  小大稽首
神嗜饮食  使君寿考
孔惠孔时  维其尽之
子子孙孙  勿替引之


	信南山

信彼南山  维禹甸之
畇畇原隰  曾孙田之
我疆我理  南东其亩

上天同云  雨雪雰雰  益之以霡霂
既优既渥  既霑既足  生我百谷

疆埸翼翼  黍稷彧彧
曾孙之穑  以为酒食
畀我尸宾  寿考万年

中天有庐  疆埸有瓜
是剥是菹  献之皇祖
曾孙寿考  受天之祜

祭以清酒  从以騂牡  享于祖考
执其鸾刀  以启其毛  取其血「艹冖月」  
是烝是享  苾苾芬芬
祀事孔明  先祖是皇
报以介福  万寿无疆


	甫田
倬彼甫天  岁取千千
我取其陈  食我农人  自古有年
今适南亩  或耘或耔  黍稷薿薿
攸介攸止  烝我髦士

以我齐明  与我牺羊  以社以方
我天既臧  农夫之庆
琴瑟击鼓  以御田祖  以祈甘雨
以介我黍稷  以榖我士女

曾孙来止  以其妇子  馌彼南亩
田畯至喜  攮其左右  尝其旨否
禾易长亩  终善且有
曾孙不怒  农夫克敏

曾孙之稼  如茨如梁
曾孙之庾  如坻如京
乃求千斯仓  乃求万斯箱
黍稷稻梁  农夫之庆
报以介福  万寿无疆


	大田

大田多稼  既种既戒
既备乃事  以我覃耜
俶载南亩  播厥百谷
既庭且硕  曾孙是若

既方既皁  既坚既好  不稂不莠
去其螟螣  及其蟊贼  无害我田稚
田祖有神  秉畀炎火

有渰萋萋  兴云祁祁
雨我公田  遂及我私
彼有不获稚  此有不敛穧
彼有遗秉  此有滞穗  伊寡妇之利

曾孙来止  以其妇子
馌彼南亩  田畯至喜
来方禋祀  以其骍黑  与其黍稷
以享以祀  以介景福


	瞻彼洛矣

瞻彼洛矣  维水泱泱
君子至此  福禄如茨
韎韐有奭  以作六师

瞻彼洛矣  维水泱泱
君子至此  鞞琫有珌
君子万年  保其家室

瞻彼洛矣  维水泱泱
君子至此  福禄既同
君子万年  保其家邦


	裳裳者华

裳裳者华  其叶湑兮
我觏之子  我心写兮
我心写兮  是以有誉处兮

裳裳者华  芸其黄矣
我觏之子  维其有章矣
维其有章矣  是以有庆矣

裳裳者华  或黄或白
我觏之子  乘其四骆
乘其四骆  六辔沃若

左之左之  君子宜之
右之右之  君子有之
维其有之  是以似之


桑扈之什

	桑扈

交交桑扈  有莺其羽  君子乐胥  受天之祜
交交桑扈  有莺其领  君子乐胥  万邦之屏
之屏之翰  百辟为宪  不戢不难  受福不那
兕觥其觩  旨酒思柔  彼交匪敖  万福来求


	鸳鸯

鸳鸯于飞  毕之罗之  君子万年  福禄宜之
鸳鸯在梁  戢其左翼  君子万年  宜其遐福
乘马在厩  摧之秣之  君子万年  福禄艾之
乘马在厩  秣之摧之  君子万年  福禄馁之


	頍弁

有頍者弁  实维伊何  尔酒既旨  尔殽既嘉
岂伊异人  兄弟匪他  茑与女萝  施于松柏
未见君子  忧心奕奕  既见君子  庶几说怿

有頍者弁  实维何期  尔酒既旨  尔殽既时
岂伊异人  兄弟具来  茑与女萝  施于松上
未见君子  忧心怲怲  既见君子  庶几有臧

有頍者弁  实维在首   尔酒既旨  尔殽既阜
岂伊异人  兄弟甥舅   如彼雨雪  先集维霰
死丧无日  无几相见   乐酒今夕  君子维宴


	车舝

间关车之舝兮  思娈季女逝兮
匪饥匪渴  德音来括  虽无好友  式燕且喜

依彼平林  有集维鷮  辰彼硕女  令德来教
式燕且誉  好尔无射

虽无旨酒  式饮庶几  虽无佳殽  式食庶几
虽无德与女  式歌且舞

陴彼高冈  析其柞薪  析其柞薪  其叶湑兮
鲜我觏尔  我心写兮

高山仰止  景行行之  四牡騑騑  六辔如琴
觏尔新昏  以慰我心


	青蝇

营营青蝇  止于樊  岂弟君子  无信谗言
营营青蝇  止于棘  谗人罔极  交乱四国
营营青蝇  止于榛  谗人罔极  构我二人


	宾之初筵

宾之初筵  左右秩秩  笾豆有楚  殽核维旅
酒既和旨  饮酒孔偕  钟鼓既设  举酬逸逸
大侯既抗  弓矢斯张  射夫既同  献尔发功
发彼有的  以祈尔爵

籥舞笙鼓  乐既和奏  烝衎烈祖  以洽白礼
百礼既至  有壬有林  锡尔纯嘏  子孙其湛
其湛曰乐  各奏尔能  宾载手仇  室人入又
酌彼康爵  以奏尔时

宾之初筵  温闻其恭  其未醉止  威仪反反
曰既醉止  威仪幡幡  舍其坐迁  屡舞僊僊
其未醉止  威仪抑抑  曰醉既止  威仪怭怭
是曰既醉  不知其秩

宾既醉止  载号载呶  乱我笾豆  屡舞僛僛
是曰既醉  不知其邮  侧弁其俄  屡舞傞傞
既醉而出  并受其福  醉而不出  是谓伐德
饮酒孔嘉  维其令仪

凡此饮酒  或醉或否  既立之监  或佐之史
彼醉不臧  不醉反耻  式勿从谓  无俾大怠
匪言勿言  匪由勿语  由醉之言  俾出童羖
三爵不识  矧敢多又


	鱼藻

鱼在  在藻  有颁其首  王在  在镐  岂乐饮酒
鱼在  在藻  有莘其尾  王在  在镐  饮酒乐岂
鱼在  在藻  依于其蒲  王在  在镐  有那其居


	采菽

采菽采菽  筐之筥之  君子来朝  何锡予之
虽无予之  路车乘马  又何予之  玄衮及黼

觱沸槛泉  言采其芹  君子来朝  言观其旂
其旂淠淠  鸾声嘒嘒  载骖载驷  君子所届

赤芾在股  邪幅在下  彼交匪纡  天子所予
乐只君子  天子命之  乐只君子  福禄申之

维柞之枝  其叶蓬蓬  乐只君子  殿天子之邦
乐只君子  万福攸同  平平左右  亦是率从

汎汎杨舟  绋纚维之  乐只君子  天子葵之
乐只君子  福禄膍之  优哉游哉  亦是戾矣


	角弓

騂騂角弓  翩其反矣  兄弟昏姻  无胥远矣
尔之远兮  民胥然兮  尔之教兮  民胥效兮
此令兄弟  绰绰有裕  不令兄弟  交相为瘉
民之无良  相怨一方  受爵不让  至于已斯亡
老马反为驹  不顾其后  如食宜    如酌孔取
毋教猱升木  如涂涂附  君子有徽    小人与属
雨雪瀌瀌  见晛曰消  莫肯下遗  式居娄骄
雨雪浮浮  见晛曰流  如蛮如髦  我是用忧


	菀柳

有菀者柳  不尚息焉  上帝甚蹈  无自昵焉
俾予靖之  后予极焉

有菀者柳  不尚愒焉  上帝甚蹈  无自瘵焉
俾予靖之  后予迈焉

有鸟高飞  亦傅于天  彼人之心  于何其臻
曷予靖之  居以凶矜


都人士之什

	都人士

彼都人士  狐裘黄黄  其容不改  出言有章
行归于周  万民所望

彼都人士  薹笠缁撮  彼君子女  绸直如发
我不见兮  我心不说

彼都人士  充耳琇实  彼君子女  谓之尹吉
我不见兮  我心苑结

彼都人士  垂带而立  彼君子女  卷发如虿
我不见兮  言之从迈

匪伊垂之  带则有馀  匪伊卷之  发则有旟
我不见兮  云何盱矣


	采绿

终朝采绿  不盈一匊  予发曲局  薄言归沐

终朝采绿  不盈一襜  五日为期  六日不詹

之子于狩  言韔其弓  之子于钓  言纶之绳

其钓维何  维鲂及鱮  维鲂及鱮  薄言观者


	黍苗

芃芃黍苗  阴雨膏之  悠悠南行  召伯劳之

我任我辇  我车我牛  我行既集  盖云归哉

我徒我御  我师我旅  我行既集  盖云归处

肃肃谢功  召伯营之  烈烈征师  召伯成之

原隰既平  泉流既清  召伯有成  王心则宁


	隰桑

隰桑有阿  其叶有难  既见君子  其乐如何

隰桑有阿  其叶有沃  既见君子  云何不乐

隰桑有阿  其叶有幽  既见君子  德音孔胶

心乎爱矣  遐不谓矣  中心藏之  何日忘之


	白华

白华菅兮  白茅束兮  之子之远  俾我独兮

英英白云  露彼菅茅  天步艰难  之子不犹

滮池北流  浸彼稻田  啸歌伤怀  念彼硕人

樵彼桑薪  卬烘于「火甚」  维彼硕人  实劳我心

鼓钟于宫  声闻于外  念子懆懆  视我迈迈

有鹙在梁  有鹤在林  维彼硕人  实劳我心

鸳鸯在梁  戢其左翼  之子无良  二三其德

有扁斯石  履之卑兮  之子之远  俾我疧兮


	绵蛮

绵蛮黄鸟  止于丘阿  道之去远  我劳如何
饮之食之  教之诲之  命彼后车  谓之载之

绵蛮黄鸟  止于丘隅  岂敢惮行  畏不能趋
饮之食之  教之诲之  命彼后车  谓之载之

绵蛮黄鸟  止于丘侧  岂敢惮行  畏不能极
饮之食之  教之诲之  命彼后车  谓之载之


	瓠叶

幡幡瓠叶  采之亨之  君子有酒  酌言尝之

有兔斯首  炮之燔之  君子有酒  酌言献之

有兔斯首  燔之炙之  君子有酒  酌言酢之

有兔斯首  燔之炮之  君子有酒  酌言酬之


	渐渐之石

渐渐之石  维其高矣  山川悠远  维其劳矣
武人东征  不皇朝矣

渐渐之石  维其卒矣  山川悠远  曷其没矣
武人东征  不皇出矣

有豕白蹢  烝涉波矣  月离于毕  俾滂沱矣
武人东征  不皇他矣


	苕之华

苕之华    芸其黄矣
心之忧矣  维其伤矣

苕之华    其叶青青
知我如此  不如无生

牂羊坟首  三星在罶
人可以食  鲜可以饱


	何草不黄

何草不黄  何日不行  何人不将  经营四方

何草不玄  何人不矜  哀我征夫  独为匪民

匪兕匪虎  率彼旷野  哀我征夫  朝夕不暇

有芃者孤  率彼幽草  有栈之车  行彼周道

