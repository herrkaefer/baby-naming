

酬诸公见过  

嗟予未丧。
哀此孤生。
屏居蓝田。
薄地躬耕。
岁【晏】（宴）输税。
以奉粢盛。
晨往东皋。
草露未［日希］。
暮看烟火。
负担来归。
我闻有客。
足扫荆扉。
箪食伊何。
□瓜抓枣。①
仰厕群贤。
皤然一老。
愧无莞簟。
班荆席藁。
泛泛登陂。
折彼荷花。
静观素鲔。
俯映白沙。
山鸟群飞。
日隐轻霞。
登车上马。
倏忽云散。
雀噪荒村。
鸡鸣空馆。
还复幽独。
重欷累叹。



奉和圣制登降圣观与宰臣等同望应制

凤朝碧落。
龙图耀金镜。
维岳降二臣。
戴天临万姓。
山川八校满。
井邑三农竟。
比屋皆可封。
谁家不相庆。
林疏远村出。
野旷寒山静。
帝城云里深。
渭水天边映。
佳（一作喜）气含风景。
颂声溢歌咏。
端拱能任贤。
弥彰圣君圣。


奉和圣制御春明楼临右相园亭赋乐贤诗应制  

复道通长乐。
青门临上路。
遥闻凤吹喧。
暗识龙舆度。
褰旒明四日。
伏槛纡三顾。
小苑接侯家。
飞甍映宫树。
商山原上碧。
［氵产］水林端素。
银汗下天章。
琼筵承湛露。
将非富人宠。
信以平戎故。
从来简帝心。
讵得回天步。


奉和圣制送不蒙都护兼鸿胪卿归安西应制 

上卿增命服。
都护扬归旆。
杂虏尽朝周。
诸胡皆自郐。
鸣笳瀚海曲。
按节阳关外。
落日下河源。
寒山静秋塞。
万方氛息。
六合乾坤大。
无战是天心。
天心同覆载。


扶南曲歌词五首  

翠羽流苏帐。
春眠曙不开。
羞从面色起。
娇逐语声来。
早向昭阳殿。
君王中使催。

堂上青弦动。
堂前绮席陈。
齐歌卢女曲。
双舞洛阳人。
倾国徒相看。
宁知心所亲。

香气传空满。
妆华影箔通。
歌闻天仗外。
舞出御楼中。
日暮归何处。
花间长乐宫。

宫女还金屋。
将眠复畏明。
入春轻衣好。
半夜薄妆成。
拂曙朝前殿。
玉墀多佩声。

朝日照绮窗。
佳人坐临镜。
散黛恨犹轻。
插钗嫌未正。
同心勿遽游。
幸待春妆竟。


陇西行 

十里一走马。
五里一扬鞭。
都护军书至。
匈奴围酒泉。
关山正飞雪。
烽戍（一作火）断无烟。


从军行  

吹角动行人。
喧喧行人起。
笳悲马嘶乱。
争渡金河水。
日暮沙漠陲。
战声烟尘里。
尽系名王颈。
归来献天子。


早春行  

紫梅发初遍。
黄鸟歌犹涩。
谁家折杨女。
弄春如不及。
爱水看妆坐。
羞人映花立。
香畏风吹散。
衣愁露沾湿。
玉闺青门里。
日落香车入。
游衍益相思。
含啼向彩帷。
忆君长入梦。
归晚更生疑。
不及红檐燕。
双栖绿草时。


早朝  

皎洁明星高。
苍茫远天曙。
槐雾暗不开。
城鸦鸣稍去。
始闻高阁声。
莫辨更衣处。
银烛已成行。
金门俨驺驭。


献始兴公 
〔时拜右拾遗〕

宁栖野树林。
宁饮涧水流。
不用坐【粱】肉。
崎岖见王侯。
鄙哉匹夫节。
布褐将白头。
任智诚则短。
守任固其优。
侧闻大君子。
安问党与雠。
所不卖公器。
动为苍生谋。
贱子跪自陈。
可为帐下不。
感激有公议。
曲私非所求。


赠从弟司库员外

少年识事浅。
强学干名利。
徒闻跃马年。
苦无出人智。
即事岂徒言。
累官非不试。
既寡遂性欢。
恐招负时累。
清冬见远山。
积雪凝苍翠。
浩然出东林。
发我遗世意。
惠连素清赏。
夙语尘外事。
欲缓携手期。
流年一何驶。


座上走笔赠薛璩慕容损  

希世无高节。
绝迹有卑栖。
君徒视人文。
吾固和天倪。
缅然万物始。
及与群物齐。
分地依後稷。
用天信重黎。
春风何豫人。
令我思东溪。
草色有佳意。
花枝稍含荑。
更待风景好。
与君藉萋萋。


赠李颀  

闻君饵丹砂。
甚有好颜色。
不知从今去。
几时生羽翼。
王母翳华芝。
望尔昆仑侧。
文螭从赤豹。
万里方一息。
悲哉世上人。
甘此膻腥食。


赠刘蓝田 

篱间犬迎吠。
出屋候荆扉。
岁晏输井税。
山村人夜归。
晚田始家食。
余布成我衣。
讵肯无公事。
烦君问是非。


赠房卢氏

达人无不可。
忘己爱苍生。
岂复少十室。
弦歌在两楹。
浮人日已归。
但坐事农耕。
桑榆郁相望。
邑里多鸡鸣。
秋山一何净。
苍翠临寒城。
视事兼偃卧。
对书不簪缨。
萧条人吏疏。
鸟雀下空庭。
鄙夫心所尚。
晚节异平生。
将从海岳居。
守静解天刑。
或可累安邑。
茅茨君试营。


赠祖三咏  

挂虚牖。
蟋蟀鸣前除。
岁晏凉风至。
君子复何如。
高馆阒无人。
离居不可道。
闲门寂已闭。
落日照秋草。
虽有近音信。
千里阻河关。
中复客汝颍。
去年归旧山。
结交二十载。
不得一日展。
贫病子既深。
契阔余不浅。
仲秋虽未归。
暮秋以为期。
良会讵几日。
终日长相思。


春夜竹亭赠钱少府归蓝田  

夜静群动息。
时闻隔林犬。
却忆山中时。
人家涧西远。
羡君明发去。
采蕨轻轩冕。


戏赠张五弟三首  

吾弟东山时。
心尚一何远。
日高犹自卧。
钟动始能饭。
领上发未梳。
床头书不卷。
清川兴悠悠。
空林对偃蹇。
青苔石上净。
细草松下软。
窗外鸟声闲。
阶前虎心善。
徒然万象多。
澹尔太虚缅。
一知与物平。
自顾为人浅。
对君忽自得。
浮念不烦遣。

张弟五车书。
读书仍隐居。
染翰过草圣。
赋诗轻子虚。
闭门二室下。
隐居十年余。
宛是野人野。
时从渔父渔。
秋风自萧索。
五柳高且疏。
望此去人世。
渡水向吾庐。
岁晏同携手。
只应君与予。

设守兔。
垂钓伺游鳞。
此是安口腹。
非关慕隐沦。
吾生好清净
蔬食去情尘。
今子方豪荡。
思为鼎食人。
我家南山下。
动息自遗身。
入鸟不相乱。
见兽皆相亲。
云霞成伴侣。
虚白侍衣巾。
何事须夫子。
邀予谷口真。


胡居士卧病遗米因赠人 

了观四大因。
根性何所有。
妄计苟不生。
是身孰休咎。
色声何谓客。
阴界复谁守。
徒言莲花目。
岂恶杨枝肘。
既饱香积饭。
不醉声闻酒。
有无断常见。
生灭幻梦受。
即病即实相。
趋空定狂走。
无有一法真。
无有一法垢。
居士素通达。
随宜善抖擞。
床上无毡卧。
镉中有粥否。
斋时不乞食。
定应空漱口。
聊持数斗米。
且救浮生取。


赠裴十迪  

风景日夕佳。
与君赋新诗。
澹然望远空。
如意方支颐。
春风动百草。
兰蕙生我篱。
暧暧日暖闺。
田家来致词。
欣欣春还皋。
淡淡水生陂。
桃李虽未开。
荑萼满芳枝。
请君理还策。
敢告将农时。


与胡居士皆病寄此诗兼示学人二首 

一兴微尘念。
横有朝露身。
如是睹阴界。
何方置我人。
碍有固为主。
趣空宁舍宾。
洗心讵悬解。
悟道正迷津。
因爱果生病。
从贪始觉贫。
色声非彼妄。
浮幻即吾真。
四达竟何遣。
万殊安可尘。
胡生但高枕。
寂寞与谁邻。
战胜不谋食。
理齐甘负薪。
予若未始异。
讵论疏与亲。

浮空徒漫漫。
泛有定悠悠。
无乘及乘者。
所谓智人舟。
讵舍贫病域。
不疲生死流。
无烦君喻马。
任以我为牛。
植福祠迦叶。
求仁笑孔丘。
何津不鼓棹。
何路不摧。
念此闻思者。
胡为多阻修。
空虚花聚散。
烦恼树稀稠。
灭相成无记。
生心坐有求。
降吴复归蜀。
不到莫相尤。


奉寄韦太守陟  

荒城自萧索。
万里山河空。
天高秋日迥。
嘹唳闻归鸿。
寒塘映衰草。
高馆落疏桐。
临此岁方［晏］
顾景咏悲翁。
故人不可见。
寂寞平陵东。


林园即事寄舍弟  
〔次荆州时作〕

寓目一萧散。
销忧冀俄顷。
青草肃澄陂
白云移翠岭。
後沔通河渭。
前山包鄢郢。
松含风里声。
花对池中影。
地多齐後
人带荆州瘿。
徒思赤笔书。
讵有丹砂井。
心悲常欲绝。
发乱不能整。
青簟日何长。
闲门昼方静。
颓思茅檐下。
弥伤好风景。


至滑州隔河望黎阳忆丁三寓 

隔河见桑柘。
蔼蔼黎阳川。
望望行渐远。
孤峰没云烟。
故人不可见。
河失复悠然。
赖有政声远。
时闻行路传。


秋夜独坐怀内弟崔兴宗  
夜静群动息。
蟪蛄声悠悠。
庭槐北风响。
日夕方高秋。
思子整羽翰。
及时当云浮。
吾生将白首。
岁晏思沧州。
高足在旦暮。
肯为南亩俦。


和使君五郎西楼望远思归 

高楼望所思。
目极情未毕。
枕上见千里。
窗中窥万室。
悠悠长路人。
暧暧远郊日。
惆怅极浦外。
迢递孤烟出。
能赋属上才。
思归同下秩。
故乡不可见。
云水空如一。


酬黎居士淅川作  

侬家真个去。
公定随侬否。
著处是莲花。
无心变杨柳。
松龛藏药裹。
石唇安茶臼。
气味当共知。
那能不携手。


送魏郡李太守赴任  

与君伯氏别。
又欲与君离。
君行无几日。
当复隔山陂。
苍茫秦川尽。
日落桃林塞。
独树临关门。
黄河向天外。
前经洛阳陌。
宛洛故人稀。
故人离别尽。
淇上转骖
企予悲送远。
惆怅睢阳路。
古木官渡平。
秋城邺宫故。
想君行县日。
其出从如云。
遥思魏公子。
复忆李将军。


送陆员外  

郎署有伊人。
居然故人风。
天子顾河北。
诏书除征东。
拜手辞上官。
缓步出南宫。
九河平原外。
七国蓟门中。
阴风悲枯桑。
古塞多飞蓬。
万里不见虏。
萧条胡地空。
无为费中国。
更欲邀奇功。
迟迟前相送。
握手嗟异同。
行当封侯归。
肯访商山翁。


送宇文太守赴宣城 

寥落云外山。
迢递舟中赏。
铙吹发西江。
秋空多清响。
地迥古城芜。
月明寒潮广。
时赛敬亭神。
复解罟师网。
何处寄想思。
南风五两。


送綦毋秘书弃官还江东 

明时久不达。
弃置与君同。
天命无怨色。
人生有素风。
念君拂衣去。
四海将安穷。
秋天万里净。
日暮澄江空。
清夜何悠悠。
扣舷明月中。
和光鱼鸟际。
澹尔蒹葭丛。
无庸客昭世。
衰鬓日如蓬。
顽疏暗人事。
僻陋远天聪。
微物纵可采。
其谁为至公。
余亦从此去。
归耕为老农。


奉送六舅归陆浑 

伯舅吏淮泗。
卓鲁方喟然。
悠哉自不竞。
退耕东皋田。
条桑腊月下。
种杏春风前。
酌醴赋归去。
共知陶令贤。


送别  

下马饮君酒。
问君何所之。
君言不得意。
归卧南山陲。
但去莫复问。
白云无尽时。


送张五归山  

送君尽惆怅。
复送何人归。
几日同携手。
一朝先拂衣。
东山有茅屋。
幸为扫荆扉。
当亦谢官去。
岂令心事违。


齐州送祖三　

相逢方一笑。
相送还成泣。
祖帐已伤离。
荒城复愁入。
天寒远山净。
日暮长河急。
解缆君已遥。
望君犹（一作空）伫立。


送缙云苗太守  

手疏谢明主。
腰章为长吏。
方从会稽邸
更发汝南骑。
按节下松阳。
清江响铙吹。
露冕见三吴。
方知百城贵。


送从弟蕃游淮南  

读书复骑射。
带剑游淮阴。
淮阴少年辈。
千里远相寻。
高义难自隐。
明时宁陆沈。
岛夷九州外。
泉馆三山深。
席帆聊问罪。
卉服尽成擒。
归来见天子。
拜爵赐黄金。
忽思鲈鱼［鱼会］。
复有沧洲心。
天寒蒹葭渚。
日露云梦林。
江城下枫叶。
淮上闻秋砧。
送归青门外。
车马去［侵，“马”代“亻”］［侵，“马”代“亻”］。
惆怅新丰树。
空余天际禽。


送高适（一作道非）弟耽归临淮作  （册4　卷125　页1243c）
〔坐上作〕

少年客淮泗。
落魂居下邳。
遨游向燕赵。
结客过临淄。
山东诸侯国。
迎送纷交驰。
自尔厌游侠。
闭户方垂帷。
深明戴家礼。
颇学毛公诗。
备知经济道。
高卧陶唐诗。
圣主诏天下。
贤人不得遗。
公吏奉［纟熏］组。
安车去茅茨。
君王苍龙阙。
九门十二逵。
群公朝谒罢。
冠剑下丹墀。
野鹤终踉跄。
威凤徒参差。
或问理人术。
但致还山词。
天书降北阙。
赐帛归东［淄，“艹”头代“氵”］。
都门谢亲故。
行路日逶迟（一作迤）。
孤帆万里外。
淼漫将何之。
江天海陵郡。
云日淮南（一作阴）祠。
杳冥沧洲上。
荡漭无人知。
纬萧或买药。
出处安能期。


送綦毋潜落第还乡  （册4　卷125　页1243d）
〔一作送别〕

圣代无隐者。
英灵尽来归。
遂令东山客。
不得顾采薇。
既至君（一作金）门远。
孰云吾道非。
江淮度寒食。
京洛（一作兆）缝春衣。
置酒临长道（一作长安道。一作长亭送）。
同心与我违。
行当浮桂棹。
未几拂荆扉。
远树带行客。
孤村（一作城）当落晖。
吾谋适不用。
勿谓知音稀。


送张舍人佐江州同薛璩十韵  （册4　卷125　页1244a）
〔走笔成〕

束带趋承明。
守官唯谒者。
清晨听银蚪。
薄暮辞金马。
受辞未尝易。
当是（一作御）方知寡。
清范何风流。
高文有风雅。
忽佐江上州。
当自浔阳下。
逆旅到三湘。
长途应百舍。
香炉远峰出。
石镜澄湖泻。
董奉杏成林。
陶潜菊盈把。
范蠡长好之。
庐山我心也。
送君思远道。
欲以数行洒。


送韦大夫东京留守  （册4　卷125　页1244b）

人外遗世虑。
空端结遐心。
曾是巢许浅。
始知尧舜深。
苍生讵有物。
黄屋如乔林。
上德抚神运。
冲和穆宸襟。
云雷康屯难。
江海遂（一作逐）飞沈。
天工寄人英。
龙衮瞻君临。
名器苟不假。
保厘固其任。
素质贯方领。
清景照华簪。
慷慨念王室。
从容献官箴。
云旗蔽三川。
画角发龙吟。
晨扬天汉声。
夕卷大河阴。
穷人（一作久）业已宁。
逆虏遗之擒。
然後解金组。
拂衣东山岑。
给事黄门省。
秋光正沈沈。
壮心与身退。
老病随年侵。
君子从相访。
重玄其可寻。


资圣寺送甘二  （册4　卷125　页1244c）

浮生信如寄。
薄宦夫何有。
来往本无归。
别离方此（一作正）受。
柳色蔼春余。
槐阴清夏首。
不觉御沟上。
衔悲执杯酒。


留别山中温古上人兄并示舍弟缙  （册4　卷125　页1244d）

解薜登天朝。
去师偶时（一作将）哲。
岂惟山中人。
兼负松上月。
宿昔同游止。
致身云霞末。
开轩临颍阳。
卧视飞鸟没。
好依盘石饭。
屡对瀑泉渴。
理齐小狎（一作狎小）隐。
道胜宁外物。
舍弟官崇高。
宗兄此（一作比）削发。
荆扉但洒扫。
乘闲当过歇（一作拂）。


观别者  （册4　卷125　页1245a）

青青杨柳陌。
陌上别离人。
爱子游燕赵。
高堂有老亲。
不行无可养。
行去百忧新。
切切委兄弟。
依依向四邻。
都门帐饮毕。
从此谢亲宾。
挥涕逐前侣。
含凄动征轮。
车徒望不见。
时见起行尘。
吾（一作余）亦辞家久（一作者)。
看之泪满巾。


别弟缙後登青龙寺望蓝田山  （册4　卷125　页1245b）

陌上新离别。
苍茫四郊晦。
登高不见君。
故山复云外。
远树蔽行人。
长天隐秋塞。
心悲宦游子。
何处飞征盖。


别綦毋潜  （册4　卷125　页1245c）

端笏明光宫（一作殿）。
历稔朝云陛。
诏刊延阁书。
高议平津邸。
适意偶轻人（一作轻微禄）。
虚心（一作遇人）削繁礼。
盛得江左风。
弥工建安体。
高张多绝弦。
截河有青济。
严冬爽群木。
伊洛方清［氵此］。
渭水冰下流。
潼关雪中启。（一作闭。非。）
荷［莜，“条”代“攵”］几时还。
尘缨待君洗。


晦日游大理韦卿城南别业四声依次用各六韵  （册4　卷125　页1245d）

与世澹无事。
自然江海人。
侧闻尘外游。
解骖（一作弁）［车尼］朱轮。
平（一作极）野照暄景。
上天垂春云。
张组竟北阜。
泛舟过东邻。
故乡信高会。
牢醴及佳辰（一作家臣）。
幸同击壤乐。
心荷尧为君。

郊居杜陵下。
永日同携手。
仁（一作入）里霭川阳。
平原见峰首。
园庐鸣春鸠。
林薄媚新柳。
上卿始登席。
故老前为寿。
临当游（一作送）南陂。
约略执杯酒。
归欤绌（一作继）微官。
惆怅心自咎。

冬中余雪在。
墟上春流驶。
风日畅怀抱。
山川多秀（一作好天）气。
［周彡］胡先晨炊（一作丰酌)。
庖脍亦云（一作後）至。
高情浪海岳。
浮生寄天地。
君子外簪缨。
埃尘良不啻。
所乐衡门中。
陶然忘其贵。

高馆临澄陂。
旷然荡（一作望理）心目。
淡荡动云天。
玲珑映墟曲。
鹊巢结空林。
雉［句隹］响幽谷。
应接无闲暇。
徘徊以（一作似）踯躅。
纡组上春堤。
侧弁倚乔木。
弦望忽已晦。
後期洲应绿。


冬日游览  （册4　卷125　页1246a）

步出城东门。
试骋千里目。
青山横苍林。
赤日团平陆。
渭北走邯郸。
关东出函谷。
秦地万方会。
来朝九州牧。
鸡鸣咸阳中（一作市）。
冠盖相追逐。
丞相过列侯。
群公饯光禄。
相如方（一作今）老病。
独归茂陵宿。


华岳  （册4　卷125　页1246b）

西岳出浮云。
积雪（一作翠）在太清。
连天凝（一作疑）黛色。
百里遥青冥。
白日为之（一作大）寒。
森沈华阴城。
昔闻乾坤闭（一作开）。
造（一作变）化生巨灵。
右足踏方止（一作山）。
左手推削成。
天地忽开拆。
大河注东溟。
遂为西峙岳（一作岳崎）。
雄雄镇秦京。
大君包覆载。
至德被群生。
上帝伫昭告。
金天思奉迎。
人（一作神）祗望幸久。
何独禅云亭。


同庐拾遗过韦（一作章。非）给事东山别业二十韵给事
首春休沐维已陪游及乎是行亦预闻命会无车马不果斯诺  （　册4　卷125　页1246c）

托身侍云陛。
昧旦（一作早）趋华轩。
遂陪［宛鸟］鸿侣。
霄汉同飞翻。
君子垂惠顾。
期我于田园。
侧闻景龙际。
亲降南面尊。
万乘驻山外。
顺风祈一言。
高阳多夔龙。
荆山积［王与］［王番］。
盛德启前烈。
大贤钟後昆。
侍郎文昌宫。
给事东掖垣。
谒帝俱来下。
冠盖盈丘樊。
闺风首邦族。
庭训延乡村。
采地包山河。
树井竟川原。
岩端回绮槛。
谷口开朱门。
阶下群峰首。
云中瀑水源。
鸣玉满春山。
列筵先朝暾。
会舞何飒沓。
击钟弥朝昏。
是时阳和节。
清昼犹未暄。
蔼蔼树色深。
嘤嘤鸟声繁。
顾己负宿诺。
延颈惭芳荪。
蹇步守穷巷。
高驾难攀援。
素是独往客。
脱冠情弥敦。


蓝田山石门精舍  （　册4　卷125　页1247a）
〔英华以前八句另为一首。注云。集本二诗共为一首。〕

落日山水好。
漾舟信归风。
探奇（一作玩寄）不觉远。
因以缘（一作寻）源穷。
遥爱云木秀（一作翠）。
初疑（一作言）路不同。
安（一作谁）知清流转。
偶与前山通。
舍舟理轻策。
果然惬所适。
老僧四五人。
逍遥荫松柏。
朝梵林未（一作方）曙。
夜禅山（一作心）更寂。
道心及（一作友）牧童。
世事问樵客。
暝宿长林（一作井）下。
焚香卧瑶席。
涧芳袭人衣。
山月映石壁。
再寻畏迷误。
明发更登历。
笑谢桃源人。
花红复来觌。


青溪  （册4　卷125　页1247b）
〔一作过青溪水作〕

言入黄花川。
每逐青溪水。
随山将万转。
趣途无百里。
声喧乱石中。
色静深松里。
漾（一作演）漾泛菱荇。
澄澄映葭苇。
我心素已闲。
清川（一作明）澹如此。
请留盘石上。
垂钓将已矣。


崔濮阳兄季重前山兴  （册4　卷125　页1247c）
〔山西去亦对维门〕

秋色有佳兴。
况君池上闲。
悠悠西林下。
自识门前山。
千里横黛色。
数峰出云间。
嵯峨对秦国。
合沓藏荆关。
残雨斜日照。
夕岚飞鸟还。
故人今尚尔。
叹息此颓颜。


李（一作石）处士山居  （册4　卷125　页1248a）

君子盈天阶。
小人甘自免。
方随练金客。
林上家绝［山献］。
背岭花未开。
入云树深浅。
清昼犹自眠。
山鸟时一啭。


丁宇田家有赠  （册4　卷125　页1248b）
〔英华作田家赠丁禹。注云。集作丁宇。误也。〕

君心尚栖隐。
久欲傍归路。
在朝每为言。
解印果成趣。
晨鸡鸣邻里。
群动从所务。
农夫行饷田。
闺妾（一作妇）起缝素。
开轩御衣服。
散帙理章句。
时吟招隐诗。
或制闲居赋。
新晴望郊郭。
日映（一作［日失］）桑榆暮。
阴昼（一作荫尽）小苑城。
微明渭川树。
揆予宅闾井。
幽赏何由屡。
道存终不忘。
迹异难相遇。
此时惜离别。
再来芳菲度。


渭川田家  （册4　卷125　页1248c）

斜阳（一作光）照墟落。
穷巷牛羊归。
野老念牧童（一作僮仆）。
倚杖候荆扉。
雉［句隹］麦苗秀。
蚕眠桑叶稀。
田夫荷锄至（一作立）。
相见语依依。
即此羡闲逸。
怅然吟式微。


春中田园作  （册4　卷125　页1248d）

屋上春鸠鸣。
村边杏花白。
持斧伐远扬。
荷锄觇泉脉。
归（一作新）燕识故（一作旧）巢。
旧（一作故）人看新历。
临觞忽不御。
惆怅远行（一作送远）客。


过李楫宅  （册4　卷125　页1248e）

闲门秋草色。
终日无车马。
客来深巷中。
犬吠寒林下。
散发时未簪。
道书行尚把。
与我同心人。
乐道安贫者。
一罢宜城酌。
还归洛阳社。


韦侍郎山居  （册4　卷125　页1249a）

幸忝君子顾。
遂陪尘外踪。
闲花满岩谷。
瀑水映杉松。
啼鸟忽临涧。
归云时抱峰。
良游盛簪绂。
继迹多夔龙。
讵枉青门道。
胡（一作故。一作用）闻长乐钟。
清晨去朝谒。
车（一作鞍）马何从容。


饭覆釜山僧  （册4　卷125　页1249b）

晚知清净理。
日与人群疏。
将候远山僧。
先期扫弊庐。
果从云峰里。
顾我蓬蒿居。
藉草饭松屑。
焚香看道书。
然灯昼欲尽。
鸣磬夜方初。
一悟寂为乐。
此日（一作生）闲有余。
思归何必深。
身世犹空虚。


谒［王睿］上人（并序）  （册4　卷125　页1249c）
〔上人外人内天。不定不乱。舍法而渊泊。无心而云动。
色空无碍。不物物也。默语无际。不言言也。故吾徒得
神交焉。玄关大启。德海群泳。时雨既降。春物具美。
序于诗者。人百其言。〕

少年不足言。
识道年已长。
事往安可悔。
余生幸能养。
誓从断臂（一作荤）血。
不复婴世网。
浮名寄缨佩。
空性无羁鞅。
夙承（一作从）大导师。
焚香此瞻仰。
颓然居一室。
覆载纷万象。
高柳早莺啼。
长廊春雨响。
床下阮家屐。
窗前筇竹杖。
方将见身云。
陋彼示天壤。
一心再法要。
愿以无生奖。


瓜园诗（并序）　（册4　卷125　页1249d）
〔维瓜园高斋。俯视南山形胜。二三时辈。同赋是诗。
兼命词英数公。同用园字为韵。韵任多少。时太子司
议郎薛璩发此题。遂同诸公云。〕

余适欲锄瓜。
倚锄听叩门。
鸣驺导骢马。
常从夹朱轩。
穷巷正传呼。
故人傥相存。
携手追凉风。
放心望乾坤。
蔼蔼帝王州。
宫观一何繁。
林端出绮道。
殿顶摇华幡。
素怀在青山。
若值白云屯。
回风城西雨。
返景原上村。
前酌盈尊酒。
往往闻清言。
黄鹂啭深木。
朱槿照中原。
犹羡松下客。
石上闻清猿。


自大散以往深林密竹磴道盘曲四五十里至黄牛岭见黄花川  （册4　卷125　页1250a）

危径几万转。
数里将三休。
回环见徒侣。
隐映隔林丘。
飒飒松上雨。
潺潺石中流。
静言深溪里。
长啸高山头。
望见南山阳。
白露霭悠悠。
青皋丽已净。
绿树郁如浮。
曾是厌蒙密。
旷然销人忧。


新晴野（一作晚）望  （册4　卷125　页1250b）

新晴原野旷。
极目无氛垢。
郭门临渡头。
村树连溪口。
白水明田外。
碧峰出山後。
农月无闲人。
倾家事南亩。


宿郑州  （册4　卷125　页1250c）

朝与周人辞。
暮投郑人宿。
他乡绝俦侣。
孤客亲僮仆。
宛洛望不见。
秋霖晦平陆。
田父草际归。
村童雨中牧。
主人东皋上。
时稼绕茅屋。
虫思（一作鸣）机杼悲（一作休）。
雀喧禾黍熟。
明当渡京水。
昨晚（一作夜）犹金谷。
此去欲何言。
穷边徇微禄。


早入荥阳界  （册4　卷125　页1250d）

泛舟入荥泽。
兹邑乃雄藩。
河曲闾阎隘。
川中烟火繁。
因人见风俗。
入境闻方言。
秋野（一作晚）田畴盛。
朝光市井喧。
渔商波上客。
鸡犬岸旁村。
前路白云外。
孤帆安可论。


渡河到清河作  （册4　卷125　页1250e）

泛舟大河里。
积水穷天涯。
天波忽开拆。
郡邑千万家。
行复见城市。
宛然有桑麻。
回瞻旧乡国。
淼漫连云霞。


苦热行  （册4　卷125　页1251a）

赤日满天地。
火云成山岳。
草木尽焦卷。
川泽皆竭涸。
轻纨觉衣重。
密树苦阴薄。
莞簟不可近。
［纟希］［纟谷］再三濯。
思出宇宙外。
旷然在寥廓。
长风万里来。
江海荡烦浊。
却顾身为患。
始知心未觉。
忽入甘露门。
宛然清凉乐。


纳凉  （册4　卷125　页1251b）

乔木万余株。
清流贯其中。
前临大川口。
豁达来长风。
涟漪涵白沙。
素鲔如游空。
偃卧盘石上。
翻涛沃微躬。
漱流复濯足。
前对钓鱼翁。
贪饵凡几许。
徒思莲叶东。


西施咏（一作篇）  （册4　卷125　页1251c）

艳色天下重。
西施宁（一作又）久微。
朝乃（一作为）越溪女。
暮（一作暝）作吴宫妃。
贱日岂殊众。
贵来方悟稀。
邀（一作要）人傅香（一作脂）粉。
不自著罗衣。
君宠益娇态。
君怜无是非。
当（一作常）时浣纱伴。
莫得同车归。
持谢（一作寄言。一作寄谢）邻家子（一作女）。
效颦安可希。


李陵咏  （册4　卷125　页1251d）
〔时年十九〕

汉家李将军。
三代将门子。
结发有奇策。
少年成壮士。
长驱塞上儿。
深入单于垒。
旌旗列相向。
箫鼓悲何已。
日暮沙漠陲。
战声烟尘里。
将令骄虏灭。
岂独名王侍。
既失大军援。
遂婴穹庐耻。
少小蒙汉恩。
何堪坐思此。
深衷欲有报。
投躯未能死。
引领望子卿。
非君谁相理。


济上四贤咏（三首。济州官舍作）

崔录事  （册4　卷125　页1252a）

解印归田里。
贤哉此丈夫。
少年曾任侠。
晚节更为儒。
遁迹（一作世）东山下。
因家沧海隅。
已闻能狎鸟。
余欲共乘桴。

成文学　（册4　卷125　页1252b）

宝剑千金装。
登君白玉堂。
身为平原客。
家有邯郸娼。
使气公卿坐。
论心（一作交）游侠场。
中年不得意（一作志）。
谢病客游梁。

郑霍二山人（一作寄霍郑二山人）  （册4　卷125　页1252c）

翩翩繁（一作京）华子。
多出（一作事）金张门。
幸有先人业。
早（一作思）蒙（一作逢）明主恩。
童（一作同）年且未（一作末）学。
肉食骛华轩。
岂乏（一作知）中林士。
无人荐至尊。
郑公（一作生）老泉石。
霍子安丘樊。
买药不二价。
著书盈（一作仍）万言。
息阴无恶木。
饮水必清源。
吾（一作余）贱不及议。
斯人竟谁论。


过太乙观贾生房  （册4　卷125　页1252d）

昔余栖遁日。
之子烟霞邻。
共携松叶酒。
俱簪竹皮巾。
攀林遍岩洞。
采药无冬春。
谬以道门子。
征为骖御臣。
常恐丹液就。
先我紫阳宾。
夭促万途尽。
哀伤百虑新。
迹峻不容俗。
才多反累真。
泣对双泉水。
还山无主人。


燕子龛禅师  （册4　卷125　页1253a）
〔一本有咏字〕

山中燕子龛。
路剧羊肠恶。
裂地竞盘屈。
插天多峭［谔，“山”代“讠”］。
瀑泉吼而喷。
怪石看欲落。
伯禹访未知。
五丁愁不凿。
上人无生缘。
生长居紫阁。
六时自捶磬。
一饮常带索。
种田烧白云。
斫漆响丹壑。
行随拾栗猿。
归对巢松鹤。
时许山神请。
偶逢洞仙博。
救世多慈悲。
即心无行作。
周商倦积阻。
蜀物多淹泊。
岩腹乍旁穿。
涧唇时外拓。
桥因倒树架。
栅值垂藤缚。
鸟道悉已平。
龙宫为之涸。
跳波谁揭厉。
绝壁免扪摸。
山木日阴阴。
结跏归旧林。
一向石门里。
任君春草深。


羽林骑闺人  （册4　卷125　页1253b）

秋月临高城。
城中管弦思。
离人堂上愁。
稚子阶前戏。
出门复映户。
望望青丝骑。
行人过欲尽。
狂夫终不至。
左右寂无言。
相看共垂泪。


偶然作六首  （册4　卷125　页1253c）

楚国有狂夫。
茫然无心想。
散发不冠带。
行歌南陌上。
孔丘与之言。
仁义莫能奖。
未尝肯问天。
何事须击壤。
复笑采薇人。
胡为乃长往。

田舍有老翁。
垂白衡门里。
有时农事闲。
斗酒呼邻里。
喧聒茅檐下。
或坐或复起。
短褐不为薄。
园葵固足美。
动则长子孙。
不曾相城市。
五帝与三王。
古来称天（一作君）子。
干戈将揖让。
毕竟何者是。
得意苟为乐。
野田安足鄙。
且当放（一作忘）怀（一作志）去。
行行没余齿。

日夕见太行。
沈吟未能去。
问君何以然。
世网婴我故。
小妹日成长。
兄弟未有娶。
家贫禄既薄。
储蓄非有素。
几回欲奋飞。
踟蹰复相顾。
孙登长啸台。
松竹有遗处。
相去讵几许。
故人在中路。
爱染日已薄。
禅寂日已固。
忽乎吾将行。
宁俟岁云暮。

陶潜任天真。
其性颇耽酒。
自从弃官来。
家贫不能有。
九月九日时。
菊花空满手。
中心窃自思。
傥有人送否。
白衣携壶觞。
果来遗老叟。
且喜得斟酌。
安问升与斗。
奋衣野田中。
今日嗟无负（一作有）。
兀傲迷东西。
蓑笠不能守。
倾倒强行行。
酣歌归五柳。
生事不曾问。
肯愧家中妇（一作帚）。

赵女弹箜篌。
复能邯郸舞。
夫婿轻薄儿。
斗鸡事齐主。
黄金买歌笑。
用钱不复数。
许史相经过。
高门盈四牡。
客舍有儒生。
昂藏出邹鲁。
读书三十年。
腰间（一作下）无尺组。
被服圣人教。
一生自穷苦。

老来懒赋诗。
惟有老相随。
宿世（一作当代）谬词客。
前生应画师。（维善画破墨山水）。
不能舍余习。
偶被世人知。
名字本皆是。
此心还不知。（《万首唐人绝句》取中四句为绝句。题曰题辋川图）。


寓言二首  （册4　卷125　页1254a）
〔次首律髓入侠少类。题曰杂诗。作卢象诗。〕

朱绂谁家子。
无乃金张孙。
骊驹从白马。
出入铜龙门。
问尔何功德。
多承明主恩。
斗鸡平乐馆。
射雉上林园。
曲陌车骑盛。
高堂珠翠繁。
奈何轩冕贵。
不与布衣言。

君家御沟上。
垂柳夹朱门。
列鼎会中贵。
鸣珂朝至尊。
生死在八议。
穷达由一言。
须识苦寒士。
莫矜狐白温。


冬夜书怀  （册4　卷125　页1254b）

冬宵寒且永。
夜漏宫中发。
草白霭繁霜。
木衰澄清月。
丽服映颓颜。
朱灯照华发。
汉家方尚少。
顾影惭朝谒。


送康太守  （册4　卷125　页1255a）

城下沧江水。
江边黄鹤楼。
朱阑将粉堞。
江水映悠悠。
铙吹发夏口。
使君居上头。
郭门隐枫岸。
侯吏趋芦洲。
何异临川郡。
还劳（一作来）康乐侯。


送权二  （册4　卷125　页1255b）

高人不可有（一作友）。
清论复河深。
一见如旧识。
一言知道心。
明时当薄宦。
解薜去中林。
芳草空隐处。
白云余古岑。
韩侯久携手。
河岳共幽寻。
怅别千余里。
临堂鸣素琴。


休假还旧业便使  （册4　卷125　页1255c）
〔一作卢象诗〕

谢病始告归。
依依入桑梓。
家人皆伫立。
相候衡门里。
时辈皆长年。
成人旧童子。
上堂嘉庆毕。
顾与姻亲齿。
论旧忽余悲。
目存皆相喜。
田园转芜没。
但有寒泉水。
衰柳日萧条。
秋光清邑里。
入门乍如客。
休骑非便止。
中饮顾王程。
离忧从此始。


叹白发  （册4　卷125　页1255d）

我年一何长。
鬓发日已白。
俯仰天地间。
能为几时客。
惆怅故山云。
俳徊空日夕。
何事与时人。
东城复南陌。


别弟妹二首  （册4　卷125　页1255e）
〔一作卢象诗〕

两妹日成长。
双鬟将及人。
已能持宝瑟。
自解掩罗巾。
念昔别时小。
未知疏与亲。
今来始离恨。
拭泪方殷勤。

小弟更孩幼。
归来不相识。
同居虽渐惯。
见人犹未觅。
宛作越人语。
殊甘水乡食。
别此最为难。
泪尽有余忆。


哭殷遥  （册4　卷125　页1256a）

人生能几何。
毕竟归无形。
念君等为死。
万事伤人情。
慈母未及葬。
一女才十龄。
泱漭（一作诀别）寒郊外。
萧条闻哭声。
浮云为苍茫。
飞鸟不能鸣。
行人何寂寞。
白日（一作日色）自凄清。
忆昔君在时。
问我学无生。
劝君苦不早。
令君无所成。
故人各有赠。
又不及生平（一作平生）。
负尔非一途。
恸哭返柴荆。


故南阳夫人樊氏挽歌  （册4　卷125　页1256b）

石［帘，“卯”代“巾”］恩荣重。
金吾车骑盛。
将朝每赠言。
入室还相敬。
叠鼓秋城动。
悬旌寒日映。
不言长不归。
环佩犹将听。


夷门歌  （册4　卷125　页1256c）

七雄（一作国）雄雌犹未分。
攻城杀将何纷纷。
秦兵益围邯郸急。
魏王不救平原君。
公子为嬴停驷马。
执辔愈恭意愈下。
亥为屠肆鼓刀人。
嬴乃夷门抱关者。
非但慷慨献良（一作奇）谋。
意气兼将身命酬。
向风刎颈（一作头）送公子。
七十老翁何所求。


陇头吟  （册4　卷125　页1256d）
〔乐府诗集收此于汉横吹曲。注云陇头水〕

长安（一作城）少年游侠客。
夜上戍楼看太白。
陇头明月迥临关。
陇上行人夜吹笛。
关西老将不胜愁。
驻马听之双泪流。
身经大小百余战。
麾下偏裨万户侯。
苏武才为典属国。
节旄落尽（一作空尽。一作零落）海西（一作南）头。


老将行  （册4　卷125　页1257a）

少年十五二十时。
步行夺得（一作取）胡马射。
射杀中山（一作山中。一作山阴）白额虎。
肯数邺下黄须儿。
一身转战三千里。
一剑曾当百万师。
汉兵奋迅如霹雳。
虏骑崩腾畏蒺藜。
卫青不败由天幸。
李广无功缘数奇。
自从弃置便衰朽。
世事磋砣成白首。
昔时飞箭（当作雀）无全目。
今日垂杨生左肘。
路傍时卖故侯瓜。
门前学种先生柳。
苍（一作茫）茫古木连（一作迷）穷巷。
寥（一作辽）落寒山对虚牖。
誓令蔬勒出飞泉。
不似颖川空使酒。
贺兰山下阵如云。
羽檄交驰日夕闻。
节使三河募年少。
诏书五道出将军。
试拂铁衣如雪色。
聊持宝剑动星文。
愿得燕弓射天将。
耻令越甲鸣吴军（一作吾君）。
莫嫌旧日云中守。
犹堪一战取（一作树）功勋。


燕支行  （册4　卷125　页1257b）
〔时年二十一〕

汉家天（一作大）将才且雄。
来时（一作时来）谒帝明光宫。
万乘亲推双阙下。
千官出饯五陵东。
誓辞甲第金门里。
身作长城玉塞中。
卫霍才堪一骑将。
朝廷不数贰师功。
赵魏燕韩多劲卒。
关西侠少何咆勃。
报仇只是闻尝胆。
饮酒不曾妨刮骨。
画戟雕戈白日寒。
连旗大旆黄尘没。
叠鼓遥翻瀚海波。
鸣笳乱动天山月。
麒麟锦带佩吴钩。
飒沓青骊跃紫骝。
拔剑已断天骄臂。
归鞍共饮月支头。
汉兵大呼一当百。
虏骑相看哭且愁。
教战虽令赴汤火。
终知上将先伐谋。


桃源行  （册4　卷125　页1257c）
〔时年十九〕

渔舟逐水爱山春。
两岸桃花夹去（一作古）津。
坐看红树不知远。
行尽青溪不见人。
山口潜行始隈［阝奥］。
山开旷望旋平陆。
遥看一处攒云树。
近入千家散花竹。
樵客初传汉姓名。
居人未改秦衣服。
居人共住武陵源。
还从物外起田园。
月明松下房栊静（一作净）。
日出云中鸡犬喧。
惊（一作忽）闻俗客争来集。
竞引还家问都（一作乡）邑。
平明闾巷扫花开。
薄暮渔樵乘水入。
初因避地去人间。
及至（一作更闻）成仙遂（一作去）不还。
峡里谁知有人事。
世中遥望空云山。
不疑灵境难闻见。
尘心未尽思乡县。
出洞无论隔山水。
辞家终拟长游衍。
自谓经过旧不迷。
安知峰（一作岑）壑今来变。
当时知记入山深。
青溪几曲（一作度）到云林。
春来遍是桃花水。
不辩仙源河处寻。


洛阳女儿行  （　册4　卷125　页1258a）
〔时年十六。一作十八〕

洛阳女儿对门居。
才可容颜十五余。
良人玉勒乘骢马。
侍女金盘［鱼会］鲤鱼。
画阁朱楼尽相望。
红桃绿柳垂檐向。
罗帷送上七香车。
宝扇迎归九华帐。
狂夫福贵在青春。
意气骄奢剧季伦。
自怜碧玉亲教舞。
不惜珊瑚持与人。
春窗曙灭九微火。
九微片片飞花琐。
戏罢曾无理曲时。
妆成祗是薰香坐。
城中相识尽繁华。
日夜经过赵李家。
谁怜越女颜如玉。
贫贱江头白浣纱。


同崔傅答贤弟  （册4　卷125　页1258b）

洛阳才子姑苏客。
桂苑（一作杜宛）殊非故（一作旧）乡陌。
九江枫树几回青。
一片扬州五湖白。
扬州时有下江兵。
兰陵镇前吹笛声。
夜火人归富春郭。
秋风鹤唳石头城。
周郎陆弟为俦侣。
对舞前溪歌白［纟宁］。
曲几书留小史家。
草堂棋赌山阴墅。
衣冠若话外台臣。
先数夫君席上珍。
更闻台阁求三语。
遥想风流第一人。


赠吴官  （册4　卷125　页1259a）

长安客舍热如煮。
无个（一作过）茗糜难御暑。
空摇白团其谛苦。
欲向缥囊还归旅。
江乡鲭［鱼乍］不寄来。
秦人汤饼那堪许。
不如侬家任挑达。
草［“尸”下“彳乔”］捞虾富春渚。


故人张［湮，“讠”代“氵”］工诗善
易卜兼能丹青草隶顷以诗见赠聊获酬之  （册4　卷125　页1259b）

不逐城东游侠儿。
隐囊纱帽坐弹棋。
蜀中夫子时开卦。
洛下书（一作诸）生解咏诗。
药阑花径衡门里。
时复据梧聊隐几。
屏风误点惑孙郎。
团扇草书轻内史。
故园高枕度三春。
永日垂帷绝四邻。
自想（一作惜）蔡邕今已老。
更将书籍与何人。


送崔五太守  （册4　卷125　页1259c）

长安厩吏来到门。
朱文（一作未央）露网动行轩。
黄花县西九折坂。
玉树宫南五丈原。
褒斜谷中不容［巾宪］。
唯有白云当露冕。
子午山里杜鹃啼。
嘉陵水头行客饭。
剑门忽断蜀川开。
万井双流满眼来。
雾中远树刀州出。
天际澄江巴字回。
使君年纪（一作几）三十余。
少年白皙专城居。
欲持画省郎官笔（一作草）。
回与临邛父老书。


寒食城东即事  （册4　卷125　页1259d）

清溪一道穿桃李。
演漾绿蒲涵白芷。
溪上人家凡几家。
落花半落东流水。
蹴鞠屡过飞鸟上。
秋千竞出垂杨里。
少年分日作遨游。
不用清明兼上巳。


不遇咏  （册4　卷125　页1259e）

北阙献书寝不报。
南山种田时不登。
百人会中身不预。
五侯门前心不能。
身投河朔饮君酒。
家在茂陵平安否。
且此登山复临水。
莫问春风动杨柳。
今人昨人多自私。①
我心不说君应知。
济人然後拂衣去。
肯作徒尔一男儿。

①笺注本“昨”为“作”。


赠裴迪  （册4　卷125　页1260a）

不相见。
不相见来久。
日日泉水头。
常忆同携手。
携手本同心。
复叹忽分襟。
相忆今如此。
相思深不深。


青雀歌  （册4　卷125　页1260b）
〔与卢象、崔兴宗、裴迪、弟缙同赋。〕

青雀翅羽短。
未能远食玉山禾。
犹胜黄雀争上下。
唧唧空仓复若何。


黄雀痴  （册4　卷125　页1260c）
〔杂言走笔〕

黄雀痴。
黄雀痴。
谓言青［彀，“鸟”代“弓”］是我儿。
一一口衔食。
养得成毛衣。
到大啁啾解游扬。
各自东西南北飞。
薄暮空巢上。
羁雌独自归。
凤凰九雏亦如此。
慎莫愁思憔悴损容辉。


新秦郡松树歌  （册4　卷125　页1260d）

青青山上松。
数里不见今更逢。
不见君。
心相忆。
此心向君君应识。
为君颜色高且闲。
亭亭迥出浮云间。


榆林郡歌  （册4　卷125　页1260e）

山头松柏林。
山下泉声伤客心。
千里万里春草色。
黄河东流流不息。
黄龙戍上游侠儿。
愁逢汉使不相识。


问寇校书双溪  （册4　卷125　页1260f）

君家少室西。
为复少室东。
别来几日今春风。
新买双溪定何似。
余生欲寄白云中。


寄崇梵僧  （册4　卷125　页1260g）
〔崇梵寺近东阿覆釜村〕

崇梵僧。
崇梵僧。
秋归覆釜春不还。
落花啼鸟纷纷乱。
涧户山窗寂寂闲。
峡里谁知有人事。
郡中遥望空云山。


同比部杨员外十五夜游有怀静者季  （册4　卷125　页1261a）

承明少休沐。
建礼省文书。
夜漏行人息。
归鞍落日余。
悬知三五夕。
万户千门辟。
夜出曙翻归。
倾城满南陌。
陌头驰骋尽繁华。
王孙公子五侯家。
由来月明如白日。
共道春灯胜百花。
聊看侍中千宝骑。
强识小妇七香车。
香车宝马共喧阗。
个里多情侠少年。
竞向长杨柳市北。
肯过精舍竹林前。
独有仙郎心寂寞。
却将宴坐为行乐。
傥觉（一作觅）忘怀共往来。
幸沾同舍甘藜藿。


答张五弟  （册4　卷125　页1261b）

终南有茅屋。
前对终南山。
终年无客常闭关。
终日无心长自闲。
不妨饮酒复垂钓。
君但能来相往还。


雪中忆李楫  （册4　卷125　页1261c）

积雪满阡陌。
故人不可期。
长安千门复万户。
何处躞蹀黄金羁。


送李睢阳  （册4　卷125　页1261d）
〔一本以前九句自为一首〕

将置酒。
思悲翁。
使君去。
出城东。
麦渐渐。
雉子斑。
槐阴阴。
到潼关。
骑连连。
车迟迟（一作连连）。
心中悲。
宋又远。
周间之。
南淮夷。
东齐儿。
碎碎织练与素丝。
游人贾客信难持。
五谷前熟方可为。
下车闭［“门”内“合”］君当思。
天子当殿俨衣裳。
大官尚食陈羽觞。
彤庭散绶垂鸣［王当］。
黄纸诏书出东厢。
轻纨叠绮烂生光。
宗室子弟君最贤。
分忧当为百辟先。
布衣一言相为死。
何况圣主恩如天。
鸾声哕哕鲁侯旗。
明年上计朝京师。
须忆今日斗酒别。
慎忽富贵忘我为。


奉和圣制天长节赐宰臣歌应制  （册4　卷125　页1262a）

太阳升兮照万方。
开阊阖兮临玉堂。
俨冕旒兮垂衣裳。
金天净兮丽三光。
彤庭曙兮延八荒。
德合天兮礼神遍。
灵芝生兮庆云见。
唐尧後兮稷契臣。
匝宇宙兮华胥人。
尽九服兮皆四邻。
乾降瑞兮坤降（一作献）珍。


登楼歌  （册4　卷125　页1262b）

聊上君兮高楼。
飞甍鳞次兮在下。
俯十二兮通衢。
绿槐参差兮车马。
却瞻兮龙首。
前眺兮宜春。
王畿郁兮千里。
山河壮兮咸秦。
舍人下兮青宫。
据胡床兮书空。
执戟疲于下位。
老夫好隐兮墙东。
亦幸有张伯英草圣兮龙腾［叫，“虫”代“口”］跃。
摆长云兮捩回风。
琥珀酒兮［周彡］胡饭。
君不御兮日将晚。
秋风兮吹衣。
夕鸟兮争返。
孤砧发兮东城。
林薄暮兮蝉声远。
时不可兮再得。
君何为兮偃蹇。


双黄鹄歌送别  （册4　卷125　页1262c）
〔时为节度判官。在凉州作。〕

天路来兮双黄鹄。
云上飞兮水上宿。
抚翼和鸣整羽族。
不得已。
忽分飞。
家在玉京朝紫微。
主人临水送将归。
悲笳嘹唳垂舞衣。
宾欲散兮复相依。
几往返兮极浦。
尚裴回兮落晖。
岸（一作塞）上火兮相迎。
将夜入兮边城。
鞍马归兮佳人散。
怅离忧兮独含情。


赠徐中书望终南山歌  （册4　卷125　页1262d）

晚下兮紫微。
怅尘事兮多违。
驻马兮双树。
望青山兮不归。


送友人归山歌二首  （册4　卷125　页1262e）
〔离骚题作山中人〕

山寂寂兮无人。
又苍苍兮多木。
群龙兮满朝。
君何为兮空谷。
文寡和兮思深。
道难知兮行独。
悦石上兮流泉。
与松间兮草屋。
入云中兮养鸡。
上山头兮抱犊。
神与枣兮如瓜。
虎卖杏兮收谷。
愧不才兮妨贤。
嫌既老兮贪禄。
誓解印兮相从。
何詹尹兮何（一作可）卜。

山中人兮欲归。
云冥冥兮雨霏霏。
水惊波兮翠菅靡。
白鹭忽兮翻飞。
君不可兮褰衣。
山万重兮一云。
混天地兮不分。
树［日奄］暧兮氛氲。
猿不见兮空闻。
忽山西兮夕阳。
见东（一作桔）皋兮远村。
平芜绿兮千里。
眇惆怅兮思君。


鱼山神女祠歌
〔一作渔山神女智琼祠二首〕
〔张茂先神女赋序曰。魏济北从事弦超。嘉平中。夜梦神女来。
自称天上玉女。姓成公。字智琼。东郡人。早失父母。天地哀其
孤苦。令得下嫁。后三四日一来。即乘辎［车并］。衣罗绮。智
琼能隐其形。不能藏其声。且芬香达于室宇。颇为人知。一旦。
神女别去。留赠裙衫［衤两］裆。述征记曰。魏嘉平中。有神女
成公智琼。降弦超。同室疑其有奸。智琼乃绝。后五年。超使将
之洛西。至济北渔山下陷上。①遥望曲道头。有车马似智琼。果
是。至洛。克复旧好。唐王勃杂曲曰。智琼神女。来访文君。按
十道志云。渔山一名吾山。汉武帝过渔山。作［夸瓜］子歌云。
吾山平兮巨野溢。是也。〕

①笺注本“陷”作“陌”，是。

迎神  （册4　卷125　页1263a）
〔一本二首题下并有曲字〕

坎坎击鼓。
鱼山之下。
吹洞箫。
望极浦。
女巫进。
纷屡舞。
陈瑶席。
湛清酤。
风凄凄兮（一作又）夜雨。
不知（一本无此二字）神之来兮不来。
使我心兮苦复苦。（一作我心苦）。

送神  （册4　卷125　页1263b）

纷进舞（一作拜）兮堂前。
目眷眷兮琼筵。
来不言（一作语）兮意不传。
作暮雨兮愁空山。
悲急管兮（一本无兮字）思繁弦。
神（一作灵）之驾兮俨欲旋。
倏云收兮雨歇。
山青青兮水潺［氵爰］。

白鼋涡  （册4　卷125　页1264a）
〔杂言走笔〕

南山之瀑水兮。
激石［氵＋羽↑高↓］（一作［氵高］）瀑似雷惊。
人相对兮。
不闻语声。
翻涡跳沫兮苍苔湿。
藓老且厚。
春草为之不生。
兽不敢惊动。
鸟不敢飞鸣。
白鼋涡涛戏濑（一作漱）兮。
委身以纵横。
王（一作主）人之仁兮。
不网不钓。
得遂性以生成。


宋进马哀词（并序）  （册4　卷125　页1264b）
〔宋进马者。中书舍人宋公之子也。公无兄弟。子一而已。
文则有种。德亦惟肖。忽疾倏逝。医不及视。宋公哀之。
他人悲之。故为词曰。〕

背春涉夏兮。
众木蔼以繁阴。
连金华与玉堂兮。
宫阁郁其沈沈。
百官并入兮。
何语笑之哑哑。
君独静嘿以伤心。
草王言兮不得辞。
我悲减思兮少时。
仆夫命驾兮。
出阊阖。
历通逵。
陌上人兮如故。
识不识兮往来。
眼中不见兮吾儿。
骖紫骝兮从青骊。
低光垂彩兮。
恍不知其所之。
辟朱户兮望华轩。
意斯子兮候门。
忽思瘗兮城南。
心瞀乱兮重昏。
仰诉天之不仁兮。
家唯一身。
身止一子。
何胤嗣之不繁。
就单［是少］而又死。
将清白兮遗谁。
问诗礼兮已矣。
哀从中兮不可胜。
岂暇料余年兮复几。
日黯黯兮颓晔。
鸟翩翩兮疾飞。
邈穷天兮不返。
疑有日兮来归。
静言思兮永绝。
复惊叫兮沾衣。
客有吊之者曰。
观未始兮有物。
同委蜕兮胡悲。
且延陵兮未至。
况西河兮不知。
学无生兮庶可。
幸能听于吾师。

