文王之什

	文王

文王在上  於昭于天  周虽旧邦  其命维新
有周不显  帝命不时  文王陟降  在帝左右

亹亹文王  令闻不已  陈锡哉周  侯文王孙子
文王孙子  本支百世  凡周之士  不显亦世

世之不显  厥犹翼翼  思皇多士  生此王国
王国克生  维周之桢  济济多士  文王以宁

穆穆文王  於缉熙敬止  假哉天命  有商孙子
商之孙子  其丽不亿  上帝既命  侯于周服

侯服于周  天命靡常  殷士肤敏  裸将于京
厥作裸将  常服黼冔  王之荩臣  无念尔祖

无念尔祖  聿修厥德  永言配命  自求多福
殷之未丧师  克配上帝  宜鉴于殷  骏命不易

命之不易  无遏尔躬  宣昭义问  有虞殷自天
上天之载  无声无臭  仪刑文王  万邦作孚


	大明

明明在下  赫赫在上  天难忱斯  不易维王
天位殷適  使不挟四方

挚仲氏任  自彼殷商  来嫁于周  曰嫔于京
乃及王季  维德之行  大任有身  生此文王

维此文王  小心翼翼  昭事上帝  聿怀多福
厥德不回  以受方国

天监在下  有命既集  文王初载  天作之合
在洽之阳  在渭之涘  文王嘉止  大邦有子

大邦有子  伣天之妹  文定厥详  亲迎于渭
造舟为梁  不显其光

有命自天  命此文王  于周于京
缵女维莘  长子维行  笃生武王
保右命尔  燮伐大商

殷商之旅  其会如林
矢于牧野  维予侯兴
上帝临女  无贰尔心

牧野洋洋  檀车煌煌  驷騵彭彭
维师尚父  时维鹰扬
凉彼武王  肆伐大商  会朝清明


	绵

绵绵瓜瓞
民之初生  自土沮漆
古公亶父  陶复陶穴  未有家室

古公亶父  来朝走马
率溪水浒  至于岐下
爰及姜女  聿来胥宇

周原膴膴  堇荼如饴
爰始爰谋  爰契我龟
曰止曰时  筑室于兹

迺慰迺止  迺左迺右
迺疆迺理  迺宣迺亩
自西徂东  周爰执事

乃召司空  乃召司徒  俾立室家
其绳则直  缩版以载  作庙翼翼

捄之陾陾  度之薨薨
筑之登登  削屡冯冯
百堵皆兴  鼛鼓弗胜

迺立皋门  皋门有伉
迺立应门  应门将将
迺立冢土  戎丑攸行

肆不殄厥愠  亦不陨厥问
柞棫拔矣    行道兑矣
混夷兑矣    维其喙矣

虞芮质厥成  文王蹶厥生
予曰有疏附  予曰有先後
予曰有奔奏  予曰有御侮


	棫朴

芃芃棫朴  薪之槱之  济济辟王  左右趣之
济济辟王  左右奉璋  奉璋峨峨  髦士攸宜
淠彼泾舟  烝徒楫之  周王于迈  六师及之
倬彼云汉  为章于天  周王寿考  遐不作人
追琢其章  金玉其相  勉勉我王  纲纪四方


	旱麓

瞻彼旱麓  榛楛济济  岂弟君子  干禄岂弟
瑟彼玉瓒  黄流在中  岂弟君子  福禄攸降
鸢飞戾天  鱼跃在渊  岂弟君子  遐不作人
清酒既载  骍牡既备  以享以祀  以介景福
瑟彼柞棫  民所燎矣  岂弟君子  神所劳矣
莫莫葛藟  施于条枚  岂弟君子  求福不回


	思齐

思齐大任  文王之母  思媚周姜  京室之妇
大姒嗣徽音  则百斯男

惠于宗公  神罔时怨  神罔时恫
刑于寡妻  至于兄弟  于御于家邦

雝雝在宫  肃肃在庙  不显亦临  无射亦保

肆戎疾不殄  烈假不瑕  不闻亦式  不谏亦入

肆成人有德  小子有造  古之人无「怿去忄右加攵」  誉髦斯士


	皇矣

皇矣上帝  临下有赫  监观四方  求民之莫
维此二国  其政不获  维必四国  爰究爰度
上帝耆之  憎其式廓  乃眷西顾  此维于宅

作之屏之  其菑其翳  修之平之  其灌其栵
启之辟之  其柽其椐  攘之剔之  其檿其柘
帝迁明德  串夷载路  天立厥配  受命既固

帝省其山  柞棫斯拔  松柏斯兑
帝作邦作对  自大伯王季  维此王季  因心则友
则友其兄  则笃其庆  载锡之光
受禄无丧  奄有四方

维此王季  帝度其心  貊其德音
其德克明  克明克类  克长克君
王此大邦  克顺克比  比于文王  其德靡悔
既受帝祉  施于孙子

帝谓文王  无然畔援  无然歆羡  诞先登于岸
密人不恭  敢距大邦  侵阮徂共
王赫斯怒  援整其旅  以按徂旅
以笃于周祜  以对于天下

依其在京  侵自阮疆  陟我高冈
无矢我陵  我陵我阿  无饮我泉  我泉我池
度其鲜原  居岐之阳  在渭之将
万邦之方  下民之王

帝谓文王  予怀明德  不大声以色  不长夏以革
不知不识  顺帝之则
帝谓文王  询尔仇方  同尔兄弟
以尔钩援  与尔临冲  以伐崇墉

临冲闲闲  崇墉言言  执讯连连  攸馘安安
是类是祃  是致是附  四方以无侮
临冲茀茀  崇墉仡仡
是伐是肆  是绝是忽  四方以无拂


	灵台

经始灵台  经之营之  庶民攻之  不日克之
经始勿亟  庶民子来

王在灵囿  麀鹿攸伏  麀鹿濯濯  白鸟翯翯
王在灵沼  於牣鱼跃

虡业维枞  贲鼓维镛  於论钟鼓  於乐辟癰

於论钟鼓  於乐辟癰  鼍鼓逢逢  矇瞍奏公


	下武

下武维周  世有哲王  三后在天  王配于京
王配于京  世德作求  永言配命  成王之孚
成王之孚  下士之式  永言孝思  孝思维则
媚兹一人  应侯顺德  永言孝思  昭哉嗣服
昭兹来许  绳其祖武  於万斯年  受天之祜
受天之祜  四方来贺  於斯万年  不遐有佐


	文王有声

文王有声  遹骏有声  遹求厥宁  遹观厥成
文王烝哉

文王受命  有此武功  既伐于崇  作邑于丰
文王烝哉

筑城伊淢  作丰伊匹  匪棘其欲  遹追来孝
王后烝哉

王公伊濯  维丰之垣  四方攸同  王后维翰
王后烝哉

丰水东注  维禹之绩  四方攸同  皇王维辟
皇王烝哉

镐京辟癰  自西自东  自南自北  无思不服
皇王烝哉

考卜维王  宅是镐京  维龟正之  武王成之
武王烝哉

丰水有芑  武王岂不仕  诒厥孙谋  以燕翼子
武王烝哉


生民之什

	生民

厥初生民  时维姜嫄
生民如何  克禋克祀  以弗无子
履帝武敏歆  攸介攸止
载震载夙  载生载育  时维后稷

诞弥厥月  先生如达
不坼不副  无菑无害
以赫厥灵  上帝不宁
不康禋祀  居然生子

诞寘之隘巷  牛羊腓字之
诞寘之平林  会伐平林
诞寘之寒冰  鸟覆翼之
鸟乃去矣  后稷呱矣
实覃实訏  厥声载路

诞实匍匐  克岐克嶷  以就口食
蓺之荏菽  荏菽旆旆
禾役穟穟  麻麦幪幪  瓜瓞唪唪

诞后稷之穑  有相之道
茀厥丰草  种之黄茂
实方实苞  实种实褎  实发实秀  实坚实好  实颖实粟
即有邰家室

诞降嘉种  维秬维秠  维糜维芑
恒之秬秠  是获是亩
恒之糜芑  是任是负
以归肇祀

诞我祀如何  或舂或揄  或簸或蹂
释之叟叟  烝之浮浮
载谋载惟  取萧祭脂  取羝以「车犮」
载燔载烈  以兴嗣岁

卬盛于豆  于豆于登
其香始升  上帝居歆
胡臭亶时  后稷肇祀
庶无罪悔  以迄于今


	行苇

敦彼行苇  牛羊勿践履  方苞方体  维叶泥泥
戚戚兄弟  莫远具尔  或肆之筵  或授之几

肆筵设席  授几有缉御  或献或酢  洗爵奠斝
醓醢以荐  或燔或炙  嘉殽脾臄  或歌或咢

敦弓既坚  四鍭既钧  舍既然均  序宾以贤
敦弓既句  既挟四鍭  四鍭如树  序宾以不侮

曾孙维主  酒醴维醹  酌以大斗  以祈黄耈
黄耈台背  以引以翼  寿考维祺  以介景福


	既醉

既醉以酒  既饱以德  君子万年  介尔景福
既醉以酒  尔殽既将  君子万年  介尔景明
昭明有融  高朗令终  令终有俶  公尸嘉告
其告维何  笾豆静嘉  朋友攸摄  摄以威仪
威仪孔时  君子有孝子  孝子不匮  永锡尔类
其类维何  家室之壶  君子万年  永锡祚胤
其胤维何  天被尔禄  君子万年  景明有仆
其仆维何  釐尔女士  釐尔女士  从以子孙


	凫鹥

凫鹥在泾  公尸来燕来宁  尔酒既清  尔殽既馨
公尸燕饮  福禄来成

凫鹥在沙  公尸来燕来宜  尔酒既多  尔殽既嘉
公尸燕饮  福禄来为

凫鹥在渚  公尸来燕来处  尔酒既湑  尔殽伊脯
公尸燕饮  福禄来下

凫鹥在「氵罒豕」  公尸来燕来宗  既燕于宗  福禄攸降
公尸燕饮  福禄来崇

凫鹥在亹  公尸来止熏熏  旨酒欣欣  燔炙芬芬
公尸燕饮  无有后艰


	假乐

假乐君子  显显令德  宜民宜人  受禄于天
保右命之  自天申之

干禄百福  子孙千亿  穆穆皇皇  宜君宜王
不愆不忘  率由旧章

威仪抑抑  德音秩秩  无怨无恶  率由群匹
受禄无疆  四方之纲

之纲之纪  燕及朋友  百辟卿士  媚于天子
不解于位  民之攸墍


	公刘

笃公刘    匪居匪康
迺埸迺疆  迺积迺仓
迺裹糇粮  于橐于囊  思辑用光
弓矢斯张  干戈戚扬  爰方启行

笃公刘    于胥斯原
既庶既繁  既顺迺宣  而无永叹
陟则在巘  复降在原
何以舟之  维玉及瑶  鞞琫容刀

笃公刘    逝彼百泉  瞻彼溥原
迺陟南冈  乃觏于京
京师之野  于时处处  于时庐旅   于时言言  于时语语

笃公刘    于京斯依
跄跄济济  俾筵俾几
既登乃依  乃造其曹
执豕于牢  酌之用匏
食之饮之  君之宗之

笃公刘    既溥且长  既景迺冈
相其阴阳  观其流泉  其军三单
度其隰原  彻田为粮
度其夕阳  豳居允荒

笃公刘    于豳斯馆
涉渭为乱  取厉取锻
止基迺理  爰众爰有
夹其皇涧  溯其过涧
止旅迺密  芮鞫之即


	泂酌

泂酌彼行潦  挹彼注兹  可以餴饎
岂弟君子  民之父母

泂酌彼行潦  挹彼注兹  可以濯罍
岂弟君子  民之攸归

泂酌彼行潦  挹彼注兹  可以濯溉
岂弟君子  民之攸墍


	卷阿

有卷者阿  飘风自南
岂弟君子  来游来歌  以矢其音

伴奂尔游矣  优游尔休矣
岂弟君子  俾尔弥尔性  似先公酋矣

尔士宇昄矣  亦孔之厚矣
岂弟君子  俾尔弥尔性  百神尔主矣

尔受命长矣  岪禄尔康矣
岂弟君子  俾尔弥尔性  纯嘏尔常矣

有冯有翼  有孝有德  以引以翼
岂弟君子  四方为则

颙颙卬卬  如圭入璋  令闻令望
岂弟君子  四方为纲

凤皇于飞  翙翙其羽  亦集爰止
蔼蔼王多吉士  维君子使  媚于天子

凤皇于飞  翙翙其羽  亦傅于天
蔼蔼王多吉人  维君子命  媚于庶人

凤皇鸣矣  于彼高冈  梧桐生矣  于彼朝阳
「艹奉」「艹奉」萋萋  雝雝喈喈

君子之车  既庶且多  君子之马  既闲且驰
矢歌不多  维以遂歌


	民劳

民亦劳止  汔可小康  惠此中国  以绥四方
无纵诡随  以谨无良  式遏寇虐  憯不畏明
柔远能迩  以定我王

民亦劳止  汔可小休  惠此中国  以为民逑
无纵诡随  以谨惽怓  式遏寇虐  无俾民忧
无弃尔劳  以为王休

民亦劳止  汔可小息  惠此京师  以绥四国
无纵诡随  以谨罔极  式遏寇虐  无俾作慝
敬慎威仪  以近有德

民亦劳止  汔可小愒  惠此中国  俾民忧泄
无纵诡随  以谨丑厉  式遏寇虐  无俾正败
戎虽小子  而式弘大

民亦劳止  汔可小安  惠此中国  国无有残
无纵诡随  以谨缱绻  式遏寇虐  无俾正反
王欲玉女  是用大谏


	板

上帝板板  下民卒瘅  出话不然  为犹不远
靡非管管  不实于亶  犹之未远  是用大谏

天之方难  无然宪宪  天之方蹶  无然泄泄
辞之辑矣  民之洽矣  辞之怿矣  民之莫矣

我虽异事  及尔同僚  我即尔谋  听我嚣嚣
我言维服  勿以为笑  先民有言  询当刍荛

天之方虐  无然谑谑  老夫灌灌  小子蹻蹻
匪我言耄  尔用忧谑  多将熇熇  不可救药

天之方懠  无为夸毗  威仪卒迷  善人载尸
民之方殿屎  则莫我敢葵  丧乱蔑资  曾莫惠我师

天之牖民  如埙如篪  如璋如圭  如取如携
携无曰益  牖民孔易  民之多辟  自无立辟

价人维蕃  大师维垣  大邦维屏  大宗维翰
怀德维宁  宗子维城  无俾城坏  无独斯畏

敬天之怒  无敢戏豫  敬天之渝  无敢驱驰
昊天曰明  及尔出王  昊天曰旦  及尔游衍


荡之什

	荡

荡荡上帝  下民之辟
疾威上帝  其命多辟
天生烝民  其命匪谌
靡不有初  鲜克有终

文王曰咨  咨女殷商
曾是强御  曾是掊克
曾是在位  曾是在服
天降慆德  女兴是力

文王曰咨  咨女殷商
而秉义类  强御多怼
流言以对  寇攘式内
侯作侯祝  靡届靡究

文王曰咨  咨女殷商
女炰烋于中国  敛怨以为德
不明尔德  时无背无侧
尔德不明  以无陪无卿

文王曰咨  咨女殷商
天不湎尔以酒  不义从式
既愆尔止  靡明靡晦
式号式呼  俾昼作夜

文王曰咨  咨女殷商
如蜩如螗  如沸如羹
小大近丧  人尚乎由行
内奰于中国  覃及鬼方

文王曰咨  咨女殷商
匪上帝不时  殷不用旧
虽无老成人  尚有典刑
曾是莫听  大命以倾

文王曰咨  咨女殷商
人亦有言  颠沛之揭
枝叶未有害  本实先拨
殷鉴不远  在夏后之世


	抑

抑抑威仪  维德之隅  人亦有言  靡哲不愚
庶人之愚  亦职维疾  哲人之愚  亦维斯戾

无竞维天  四方其训之  有觉德行  四国顺之
訏谟定命  远犹辰告  敬慎威仪  维民之则

其在于今  兴迷乱于政  颠覆厥德  荒湛于酒
女虽湛乐从  弗念厥绍  罔敷求先王  克共明刑

肆皇天弗尚  如彼泉流  无沦胥以亡
夙兴夜寐  洒扫廷内  维民之章
修尔车马  弓矢戎兵  用戒戎作  用逷蛮方

质尔人民  谨尔侯度  用戒不虞
慎尔出话  敬尔威仪  无不柔嘉
白圭之玷  尚可磨也  斯言之玷  不可为也

无易由言  无曰苟言  莫扪朕舌  言不可逝矣
无言不讎  无德不报  惠于朋友  庶民小子
子孙绳绳  万民靡不承

视尔友君子  辑柔尔颜  不遐有愆
相在尔室  尚不愧于屋漏  无曰不显  莫予云觏
神之格思  不可度思  矧可射思

辟尔为德  俾臧俾嘉  淑慎尔止  不愆于仪
不僭不贼  鲜不为则  投我以桃  报之以李
彼童而角  实虹小子

荏染柔木  言缗之丝  温温恭人  维德之基
其维哲人  告之话言  顺德之行
其维愚人  覆谓我僭  民各有心

於乎小子  未知臧否  匪手携之  言示之事
匪面命之  言提其耳  借曰未知  亦既抱子
民之靡盈  谁夙知而莫成

昊天孔昭  我生靡乐  视尔梦梦  我心慘慘
诲尔谆谆  听我藐藐  匪用为教  覆用为虐
借曰未知  亦聿既髦

於乎小子  告尔旧止  听用我谋  庶无大悔
天方艰难  曰丧厥国  取譬不远  昊天不忒
回遹其德  俾民大棘


	桑柔

菀彼桑柔  其下侯旬  捋采其刘
瘼此下民  不殄心忧
仓兄填兮  倬彼昊天  宁不我矜

四牡骙骙  旟旐有翩  乱生不夷  靡国不泯
民靡有黎  具祸以烬  於乎有哀  国步斯频

国步蔑资  天不我将  靡所止疑  云徂何往
君子实维  秉心无竞  谁生厉阶  至今为梗

忧心慇慇  念我图宇  我生不辰  逢天僤怒
自西徂东  靡所定处  多我觏痻  孔棘我圉

为谋为毖  乱况斯削  告尔忧恤  诲尔序爵
谁能执热  逝不以濯  其何能淑  载胥及溺

如彼溯风  亦孔之僾  民有肃心  荓云不逮
好是稼穑  力民代食  稼穑维宝  代食维好

天降丧乱  灭我立王  蟊降此贼  稼穑卒痒
哀恫中国  具赘卒荒  靡有旅力  以念穹苍

维此惠君  民人所瞻  秉心宣犹  考慎其相
维彼不顺  自独俾臧  自有肺肠  俾民卒狂

瞻彼中林  甡甡其鹿  朋友以谮  不胥以榖
人亦有言  进退维谷

维此圣人  瞻言百里  维彼愚人  覆狂以喜
匪言不能  胡斯畏忌

维此良人  弗求弗迪  维彼忍心  是顾是复
民之贪乱  宁为荼毒

大风有隧  有空大谷  维此良人  作为式榖
维彼不顺  征以中垢

大风有隧  贪人败类  听分则对  诵言如醉
匪用其良  覆俾我悖

嗟尔朋友  予岂不知而作  入彼飞虫  时亦弋获
既之阴女  反予来赫

民之罔极  职凉善背  为民不利  如云不克
民之回遹  职竞用力

民之未戾  职盗为寇  凉曰不可  覆背善詈
虽曰匪予  既作尔歌


	云汉

倬彼云汉  昭回于天  王曰於乎  何辜今之人
天降丧乱  饥馑荐臻  靡神不举  靡爱斯牲
圭璧既卒  宁莫听我

旱既大甚  蕴隆虫虫  不殄禋祀  自郊徂宫
上下奠瘗  靡神不宗  后稷不克  上帝不临
耗「怿去忄右加攵」下土  宁丁我躬

旱既大甚  则不可推  兢兢业业  如霆如雷
周馀黎民  靡有孑遗  昊天上帝  则不我遗
胡不相畏  先祖于摧

旱既大甚  则不可沮  赫赫炎炎  云我无所
大命近止  靡瞻靡顾  群公先正  则不我助
父母先祖  胡宁忍予

旱既大甚  涤涤山川  旱魃为虐  如惔如焚
我心惮暑  忧心如熏  群公先正  则不我闻
昊天上帝  宁俾我遁

旱既大甚  黾勉畏去  胡宁瘨我以旱  憯不知其故
祈年孔夙  方社不莫  昊天上帝  则不我虞
敬恭明神  宜无悔怒

旱既大甚  散无友纪  鞫哉庶正  疚哉冢宰
趣马师氏  膳夫左右  靡人不周  无不能止
瞻卬昊天  云如何里

瞻卬昊天  有嘒其星  大夫君子  昭假无赢
大命近止  无弃尔成  何求为我  以戾庶正
瞻卬昊天  曷惠其宁


	崧高

崧高维岳  骏极于天  维岳降神  生甫及申
维申及甫  维周之翰  四国于蕃  四方于宣

亹亹申伯  王缵之事  于邑于谢  南国是式
王命召伯  定申伯之宅  登是南邦  世执是功

王命申伯  式是南邦  因是谢人  以作尔庸
王命召伯  彻申伯土田  王命傅御  迁其私人

申伯之功  召伯是营  有俶其城  寝庙既成
既成藐藐  王锡申伯  四牡蹻蹻  钩膺濯濯

王遣申伯  路车乘马  我图尔居  莫如南土
锡尔介圭  以作尔宝  往「辶兀」王舅  南土是保

申伯信迈  王饯于郿  申伯还南  谢于城归
王命召伯  彻申伯土疆  以峙其粻  式遄其行

申伯番番  既入于谢  徒御啴啴
周邦咸喜  戎有良翰
不显申伯  王之元舅  文武是宪

申伯之德  柔惠且直  揉此万邦  闻于四国
吉甫作诵  其诗孔硕  其风肆好  以赠申伯


	烝民

天生烝民  有物有则  民之秉彝  好是懿德
天监有周  昭假天下  保兹天子  生仲山甫

仲山甫之德  柔嘉维则  令仪令色  小心翼翼
古训是式  威仪是力  天子是若  明命使赋

王命仲山甫  式是百辟  缵戎祖考  王躬是保
出纳王命  王之喉舌  赋政于外  四方爰发

肃肃王命  仲山甫将之  邦国若否  仲山甫明之
既明且哲  以保其身  夙夜匪解  以事一人

人亦有言  柔则茹之  刚则吐之
维仲山甫  柔亦不茹  刚亦不吐
不侮矜寡  不畏强御

人亦有言  德輶如毛  民鲜克举之
我仪图之  维仲山甫举之  爱莫助之
衮职有阙  维仲山甫补之

仲山甫出祖  四牡业业  征夫捷捷  每怀靡及
四牡彭彭  八鸾锵锵  王命仲山甫  城彼东方

四牡骙骙  八鸾喈喈  仲山甫徂齐  式遄其归
吉甫作诵  穆如清风  仲山甫永怀  以慰其心


	韩奕

奕奕梁山  维禹甸之  有倬其道
韩侯受命  王亲命之  缵戎祖考  无废朕命
夙夜匪解  虔共尔位  朕命不易
榦不庭方  以佐戎辟

四牡奕奕  孔修且张
韩侯入觐  以其介圭  入觐于王
王锡韩侯  淑旂绥章  簟茀错衡
玄衮齿舄  钩膺镂钖  鞹鞃浅幭  鞗革金厄

韩侯出祖  出宿于屠  显父饯之  清酒百壶
其殽维何  炰鳖鲜鱼  其蔌维何  维笋及蒲
其赠维何  乘马路车  笾豆有且  侯氏燕胥

韩侯取妻  汾王之甥  蹶父之子
韩侯迎止  于蹶之里
百两彭彭  八鸾镪镪  不显其光
诸娣从之  祁祁如云  韩俟顾之  烂其盈门

蹶父孔武  靡国不到  为韩「女吉」相攸  莫如韩乐
韩乐韩土  川泽訏訏  鲂鱮甫甫  麀鹿噳噳
有熊有罴  有猫有虎  庆既令居  韩「女吉」燕誉

溥彼韩城  燕师所完  以先祖受命  因时百蛮
王锡韩侯  其追其貊  奄受北国  因以其伯
实墉实壑  实亩实籍  献其貔皮  赤豹黄罴


	江汉

江汉浮浮  武夫滔滔  匪安匪游  淮夷来求
既出我车  既设我旟  匪安匪舒  淮夷来铺

江汉汤汤  武夫洸洸  经营四方  告成于王
四方既平  王国庶定  时靡有争  王心载宁

江汉之浒  王命召虎  式辟四方  彻我疆土
匪疚匪棘  王国来极  于疆于理  至于南海

王命召虎  来旬来宣  文武受命  召公维翰
无曰予小子  召公是似  肇敏戎公  用锡尔祉

釐尔圭瓒  秬鬯一卣  告于文人  锡山土田
于周受命  自召祖命  虎拜稽首  天子万年

虎拜稽首  对扬王休  作召公考  天子万寿
明明天子  令闻不已  矢其文德  洽此四国


	常武

赫赫明明  王命卿士  南仲大祖  大师皇父
整我六师  以修我戎  既敬既戒  惠此南国

王谓尹氏  命程伯休父  左右陈行  戒我师旅
率彼淮浦  省此徐土  不留不处  三事就绪

赫赫业业  有严天子  王舒保作  匪绍匪游
徐方绎骚  震惊徐方  如雷如霆  徐方震惊

王奋厥武  如震如怒  进厥虎臣  阚如虓虎
铺敦淮濆  仍执丑虏  截彼淮浦  王师之所

王旅啴啴  如飞如翰  如江如汉  如山之苞
如川之流  绵绵翼翼  不测不克  濯征徐国

王犹允塞  徐方既来  徐方既同  天子之功
四方既平  徐方来庭  徐方不回  王曰还归


	瞻卬

瞻卬昊天  则不我惠  孔填不宁  降此大厉
邦靡有定  士民其瘵  蟊贼蟊疾  靡有夷届
罪罟不收  靡有夷瘳

人有土田  女反有之  人有民人  女覆夺之
此宜无罪  女反收之  彼宜有罪  女覆说之

哲夫成城  哲妇倾城  懿厥哲妇  为枭为鸱
妇有长舌  维厉之阶  乱匪降自天  生自妇人
匪教匪诲  时维妇寺

鞫人懠忒  谮始竟背  岂曰不极  伊胡为慝
如贾三倍  君子是识  妇无公事  休其蚕织

天何以刺  何神不富  舍尔介狄  维予胥忌
不吊不祥  威仪不类  人之云亡  邦国殄瘁

天之降罔  维其优矣  人之云亡  心之忧矣
天之降罔  维其几矣  人之云亡  心之悲矣

觱沸槛泉  维其深矣  心之忧矣  宁自今矣
不自我先  不自我后  藐藐昊天  无不可巩
无忝皇祖  式救尔后


	召旻

旻天疾威  天笃降丧  瘨我饥馑  民卒流亡
我居圉卒荒

天降罪罟  蟊贼内讧  昏椓靡共  溃溃回遹
实靖夷我邦

皋皋訿訿  曾不知其玷
兢兢业业  孔填不宁  我位孔贬

如彼岁旱  草不溃茂  如彼栖苴
我相此邦  无不溃止

维昔之富不如时  维今之疚不如兹
彼疏斯粺  胡不自替  职兄斯引

池之竭矣  不云自频  泉之竭矣  不云自中
溥斯害矣  职兄斯弘  不烖我躬

昔先王受命  有如召公
日辟国百里  今也日蹙国百里
於乎哀哉  维今之人  不尚有旧


输入者:八一老爷
----
〖新语丝电子文库(www.xys.org)〗
