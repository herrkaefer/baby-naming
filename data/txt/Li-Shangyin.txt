
锦瑟

锦瑟无端五十弦，
一弦一柱思华年。
庄生晓梦迷蝴蝶，
望帝春心托杜鹃。
沧海月明珠有泪，
蓝田日暖玉生烟。
此情可待成追忆，
只是当时已惘然。
        

重过圣女祠

白石岩扉碧藓滋，
上清沦谪得归迟。
一春梦雨常飘瓦，
尽日灵风不满旗。
萼绿华来无定所，
杜兰香去未移时。
玉郎会此通仙籍，
忆向天阶问紫芝。
        

霜月

初闻征雁已无蝉，
百尺楼高水接天。
青女素娥俱耐冷，
月中霜里斗婵娟。
        

蝉

本以高难饱，
徒劳恨费声。
五更疏欲断，
一树碧无情。
薄宦梗犹泛，
故园芜已平。
烦君最相警，
我亦举家清。
        

赠刘司户［艹贲］

江风扬浪动云根，
重碇危樯白日昏。
已断燕鸿初起势，
更惊骚客後归魂。
汉廷急诏谁先入，
楚路高歌自欲翻。
万里相逢欢复泣，
凤巢西隔九重门。
        

悼伤後赴东蜀辟至散关遇雪

剑外从军远，
无家与寄衣。
散关三尺雪，
回梦旧鸳机。
        

乐游原

向晚意不适，
驱车登古原。
夕阳无限好，
只是近黄昏。
        

北齐二首

一笑相倾国便亡，
何劳荆棘始堪伤。
小怜玉体横陈夜，
已报周师入晋阳。

巧笑知堪敌万几，
倾城最在著戎衣。
晋阳已陷休回顾，
更请君王猎一围。
        

夜雨寄北

君问归期未有期，
巴山夜雨涨秋池。
何当共剪西窗烛，
却话巴山夜雨时。
        

忆梅

定定住天涯，
依依向物华。
寒梅最堪恨，
常作去年花。
        

赠柳

章台从掩映，
郢路更参差。
见说风流极，
来当婀娜时。
桥回行欲断，
堤远意相随。
忍放花如雪，
青楼扑酒旗。
        

宿骆氏亭寄怀崔雍崔衮

竹坞无尘水槛清，
相思迢递隔重城。
秋阴不散霜飞晚，
留得枯荷听雨声。
        

风雨

凄凉宝剑篇，
羁泊欲穷年。
黄叶仍风雨，
青楼自管弦。
新知遭薄俗，
旧好隔良缘。
心断新丰酒。
销愁斗几千？
        

梦泽

梦泽悲风动白茅，
楚王葬尽满城娇。
未知歌舞能多少，
虚减宫厨为细腰。
        

寄令狐郎中

嵩云秦树久离居。
双鲤迢迢一纸书。
休问梁园旧宾客。
茂陵秋雨病相如。
        

哭刘［艹贲］

上帝深宫闭九阍，
巫咸不下问衔冤。
广陵别後春涛隔，
湓浦书来秋雨翻。
只有安仁能作诔，
何曾宋玉解招魂。
平生风义兼师友，
不敢同君哭寝门。
        

杜司勋

高楼风雨感斯文，
短翼差池不及群。
刻意伤春复伤别，
人间惟有杜司勋。
        

杜工部蜀中离席

人生何处不离群？
世路干戈惜暂分。
雪岭未归天外使，
松州犹驻殿前军。
座中醉客延醒客，
江上晴云杂雨云。
美酒成都堪送老，
当垆仍是卓文君。
        

隋宫

紫泉宫殿锁烟霞，
欲取芜城作帝家。
玉玺不缘归日角，
锦帆应是到天涯。
于今腐草无莹火，
终古垂杨有暮鸦。
地下若逢陈後主，
岂宜重问後庭花。
        

二月二日

二月二日江上行，
东风日暖闻吹笙。
花须柳眼各无赖，
紫蝶黄蜂俱有情。
万里忆归元亮井，
三年从事亚夫营。
新滩莫悟游人意，
更作风檐夜雨声。
        

筹笔驿

猿鸟犹疑畏简书，
风云常为护储胥。
徒令上将挥神笔，
终见降王走传车。
管乐有才真不忝，
关张无命欲何如。
他年锦里经祠庙，
梁父吟成恨有余。
        

无题二首（其一）

昨夜星辰昨夜风，
画楼西畔桂堂东。
身无彩凤双飞翼，
心有灵犀一点通。
隔座送钩春酒暖，
分曹射覆蜡灯红。
嗟余听鼓应官去，
走马兰台类转蓬。


无题四首

（其一）
来是空言去绝踪，
月斜楼上五更钟。
梦为远别啼难唤，
书被催成墨未浓。
蜡照半笼金翡翠，
麝熏微度绣芙蓉。
刘郎已恨蓬山远，
更隔蓬山一万重。

（其二）
飒飒东风细雨来，
芙蓉塘外有轻雷。
金蟾啮锁烧香入，
玉虎牵丝汲井回。
贾氏窥帘韩掾少，
宓妃留枕魏王才。
春心莫共花争发，
一寸相思一寸灰。

（其四）
何处哀筝随急管，
樱花永巷垂杨岸。
东家老女嫁不售，
白日当天三月半。
溧阳公主年十四，
清明暖後同墙看。
归来展转到五更，
梁间燕子闻长叹。
        

王十二兄与畏之员外相访，见招小饮，
时予以悼亡日近，不去，因寄。

谢傅门庭旧末行，
今朝歌管属檀郎。
更无人处帘垂地，
欲拂尘时簟竟床。
嵇氏幼男犹可悯，
左家娇女岂能望？
愁霖腹疾俱难遣，
万里西风夜正长。
        

隋宫

乘兴南游不戒严，
九重谁省谏书函？
春风举国裁宫锦，
半作障泥半作帆。
        

落花

高阁客竟去，
小园花乱飞。
参差连曲陌，
迢递送斜晖。
肠断未忍扫，
眼穿仍欲稀。
芳心向春尽，
所得是沾衣。
        

柳

曾逐东风拂舞筵，
乐游春苑断肠天。
如何肯到清秋日，
已带斜阳又带蝉。
        

为有

为有云屏无限娇，
凤城寒尽怕春宵。
无端嫁得金龟婿，
辜负香衾事早朝。
        

无题

相见时难别亦难，
东风无力百花残。
春蚕到死丝方尽，
蜡炬成灰泪始干。
晓镜但愁云鬓改，
夜吟应觉月光寒。
蓬山此去无多路，
青鸟殷勤为探看。
        

碧城三首（其一）

碧城十二曲阑干，
犀辟尘埃玉辟寒。
阆苑有书多附鹤，
女床无树不栖鸾。
星沉海底当窗见，
雨过河源隔座看。
若是晓珠明又定。
一生长树水精盘。


端居

远书归梦两悠悠，
只有空床敌素秋。
阶下青苔与红树，
雨中寥落月中愁。
        


咏史

北湖南埭水漫漫，
一片降旗百尺竿。
三百年间同晓梦，
钟山何处有龙盘。
        

日射

日射纱窗风撼扉，
香罗拭手春事违。
回廊四合掩寂寞，
碧鹦鹉对红蔷薇。
        

齐宫词

永寿兵来夜不扃，
金莲无复印中庭。
梁台歌管三更罢，
犹自风摇九子铃。
        

十一月中旬至扶风界见梅花

匝路亭亭艳，
非时袅袅香。
素娥惟与月，
青女不饶霜。
赠远虚盈手，
伤离适断肠。
为谁成早秀？
不待作年芳。
        

汉宫词

青雀西飞竟未回，
君王长在集灵台。
侍臣最有相如渴，
不赐金茎露一杯。


马嵬二首（其二）

海外徒闻更九州，
他生未卜此生休。
空闻虎旅鸣宵柝，
无复鸡人报晓筹。
此日六军同驻马，
当时七夕笑牵牛。
如何四纪为天子，
不及卢家有莫愁？
        

富平少候

七国三边未到忧，
十三身袭富平候。
不收金弹抛林外，
却惜银床在井头。
彩树转灯珠错落，
绣檀回枕玉雕锼。
当关不报侵晨客，
新得佳人字莫愁。
        

离亭赋得折杨柳二首

（其一）
暂凭樽酒送无□，
莫损愁眉与细腰。
人世死前惟有别，
春风争拟惜长条？
【注】：□字为［竖心＋廖无广］，音聊，
　　　　依赖的意思。无□，即无聊。



（其二）
含烟惹雾每依依，
万绪千条拂落晖。
为报行人休尽折，
半留相送半迎归。
        

宫妓

珠箔轻明拂玉墀，
披香新殿斗腰支。
不须看尽鱼龙戏，
终遣君王怒堰师。
        

宫辞

君恩如水向东流，
得宠忧移失宠愁。
莫向尊前奏花落，
凉风只在殿西头。
        

代赠二首（其一）

楼上黄昏欲望休，
玉梯横绝月如钩。
芭蕉不展丁香结，
同向春风各自愁。


楚吟

山上离宫宫上楼，
楼前宫畔暮江流。
楚天长短黄昏雨，
宋玉无愁亦自愁。
        

瑶池

瑶池阿母绮窗开，
黄竹歌声动地哀。
八骏日行三万里，
穆王何事不重来。
        

韩冬郎即席为诗，相送一座尽惊。他日余方追吟
“连宵侍坐徘徊久”之句，有老成之风，因成二
绝寄酬，兼呈畏之员外。（其一）

十岁裁诗走马成，
冷灰残烛动离情。
桐花万里丹山路，
雏凤清于老凤声。

板桥小别

回望高城落晓河，
长亭窗户压微波。
水仙欲上鲤鱼去，
一夜芙蓉红泪多。
        

银河吹笙

怅望银河吹玉笙，
楼寒院冷接平明。
重衾幽梦他年断，
别树羁雌昨夜惊。
月榭故香因雨发，
风帘残烛隔霜清。
不须浪作缑山意，
湘瑟秦箫自有情。
        

重有感

玉帐牙旗得上游，
安危须共主君忧。
窦融表已来关右，
陶侃军宜次石头。
岂有蛟龙愁失水？
更无鹰隼与高秋。
昼号夜哭兼幽显，
早晚星关雪涕收？
        

夕阳楼

花明柳暗绕天愁，
上尽重城更上楼。
欲问孤鸿向何处，
不知身世自悠悠。
        

春雨

怅卧新春白袷衣，
白门寥落意多违。
红楼隔雨相望冷，
珠箔飘灯独自归。
远路应悲春□晚，
残宵犹得梦依稀。
玉□缄札何由达？
万里云罗一雁飞。
【注１】：□字为［日宛］。
【注２】：□字为［王当］。

楚宫

湘波如泪色□□，
楚厉迷魂逐恨遥。
枫树夜猿愁自断，
女萝山鬼语相邀。
空归腐败犹难复，
更困腥臊岂易招？
但使故乡三户在，
彩丝谁惜攫长蛟。
【注】：□□ 为两个［氵＋廖无广］。     

晚晴

深居府夹城，
春去夏犹清。
天意怜幽草，
人间重晚晴。
并添高阁迥，
微注小窗明。
越鸟巢干後，
归飞体更轻。
        

安定城楼

迢递高城百尺楼，
绿杨枝外尽汀洲。
贾生年少虚垂涕，
王粲春来更远游。
永忆江湖归白发，
欲回天地入扁舟。
不知腐鼠成滋味，
猜意□雏竟未休。
【注】：□字为［宛鸟］。      


天涯

春日在天涯，
天涯日又斜。
莺啼如有泪，
为湿最高花。
        

日日

日日春光斗日光，
山城斜路杏花香。
几时心绪浑无事，
得及游丝百尺长？
        

龙池

龙池赐酒敞云屏，
羯鼓声高众乐停。
夜半宴归宫漏永，
薛王沉醉寿王醒。
        

泪

永巷长年怨绮罗，
离情终日思风波。
湘江竹上痕无限，
岘首碑前洒几多。
人去紫台秋入塞，
兵残楚帐夜闻歌。
朝来灞水桥边问，
未抵青袍送玉珂。
        

流莺

流莺飘荡复参差，
渡陌临流不自持。
巧啭岂能无本意，
良辰未必有佳期。
风朝露夜阴晴里，
万户千门开闭时。
曾苦伤春不忍听，
凤城何处有花枝？
        

七月二十九日崇让宅宴作

露如微霰下前池，
风过回塘万竹悲。
浮世本来多聚散，
红蕖何事亦离披？
悠扬归梦惟灯见，
□落生涯独酒知。
岂到白头长只尔，
嵩阳松雪有心期。
【注】：□字为［氵镬］。      

吴宫

龙槛沉沉水殿清，
禁门深掩断人声。
吴王宴罢满宫醉，
日暮水漂花出城。
        

常娥

云母屏风烛影深，
长河渐落晓星沉。
常娥应悔偷灵药，
碧海青天夜夜心。
        

忆住一师

无事经年别远公，
帝城钟晓忆西峰。
炉烟消尽寒灯晦，
童子开门雪满松。
        

细雨

帷飘白玉堂，
簟卷碧牙床。
楚女当时意，
萧萧发彩凉。
        

无题二首

凤尾香罗薄几重，
碧文圆顶夜深缝。
扇裁月魄羞难掩，
车走雷声语未通。
曾是寂寥金烬暗，
断无消息石榴红。
斑骓只系垂杨岸，
何处西南任好风。

重帷深下莫愁堂，
卧後清宵细细长。
神女生涯原是梦，
小姑居处本无郎。
风波不信菱枝弱，
月露谁教桂叶香。
直道相思了无益，
未妨惆怅是清狂。
        

贾生

宣室求贤访逐臣，
贾生才调更无伦。
可怜夜半虚前席，
不问苍生问鬼神。
        

谒山

从来系日乏长绳，
水去云回恨不胜。
欲就麻姑买沧海，
一杯春露冷如冰。
        

哭刘司户［艹贲］

路有论冤谪，
言皆在中兴。
空闻迁贾谊，
不待相孙弘。
江阔惟回首，
天高但抚膺。
去年相送地，
春雪满黄陵。
        


凉思

客去波平槛，
蝉休露满枝。
永怀当此节，
倚立自移时。
北斗兼春远，
南陵寓使迟。
天涯占梦数，
疑误有新知。
        

花下醉

寻芳不觉醉流霞，
依树沉眠日已斜。
客散酒醒深夜後，
更持红烛赏残花。
        

正月崇让宅

密锁重关掩绿苔，
廊深阁迥此徘徊。
先知风起月含晕，
尚自露寒花未开。
蝙拂帘旌终展转，
鼠翻窗网小惊猜。
背灯独共余香语，
不觉犹歌起夜来。
        

微雨

初随林霭动，
稍共夜凉分。
窗迥侵灯冷，
庭虚近水闻。
        

曲江

望断平时翠辇过，
空闻子夜鬼悲歌。
金舆不返倾城色，
玉殿犹分下苑波。
死忆华亭闻唳鹤，
老忧王室泣铜驼。
天荒地变心虽折，
若比伤春意未多。
        
----
〖新语丝电子文库(http://www.xys.org)〗


